وزیر اعظم عمران خان آج ایک روزہ دورے پر پشاور پہنچیں گے
اسلام آباد: وزیراعظم عمران خان آج ایک روزہ دورے پر پشاور پہنچیں گے، جہاں وزیراعلیٰ ہاؤس میں اعلیٰ سطح کے اجلاس کی صدارت اور پارٹی رہنماؤں سے ملاقاتیں کریں گے۔ تفصیلات کے مطابق وزیراعظم عمران خان آج ایک روزہ دورے پر پشاور جائیں گے، دورے کے دوران وزیراعظم عمران خان وزیراعلیٰ کے پی اور گورنر سے ملاقات کریں گے۔ وزیراعظم عمران خان وزیراعلیٰ ہاؤس میں اعلیٰ سطح کے اجلاس کی صدارت کریں گے جس میں وزیراعظم کو امن وامان کی صورتحال پربریفنگ دی جائے گی اور ایک ماہ کی کارکردگی اور 100روزہ پلان کا جائزہ بھی لیا جائے گا۔ گورنرخیبرپختونخوا فاٹا ریفارمز سے متعلق وزیراعظم کو بریفنگ دیں گے۔ ذرائع کے مطابق وزیراعظم پارٹی رہنماؤں سے بھی ملاقاتیں کریں گے جس میں ضمنی انتخابات سمیت دیگر امور زیر غور آنے کا امکان ہے۔ خیال رہے 7 اگست کو عمران خان ہیلی کاپٹرکیس میں قومی احتساب بیورو (نیب) کے پشاور آفس میں پیش ہوئے تھے، نیب کا کہنا تھا کہ چیئرمین عمران خان نے 74گھنٹے سرکاری ہیلی کاپٹر غیر سرکاری دوروں کیلئے استعمال کیا۔ واضح رہے کہ رواں سال 2 فروری کو چیئرمین پی ٹی آئی عمران خان کے سرکاری ہیلی کاپٹراستعمال کرنے پر نیب کے سربراہ نے نوٹس لیتے ہوئے ڈی جی نیب خیبرپختونخوا کوانکوائری کاحکم دیا تھا۔ comments
