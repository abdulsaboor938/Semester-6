<DOCNO>2695462</DOCNO>
<HL>ڈی سی او فیصل آباد سے صلح ،فیصل آباد بار کے وکلاء نے تین روزہ ہڑتال اور عدالتوں کا بائیکاٹ ختم کر دیا</HL>
<AUTHOR>اردو پوائنٹ</AUTHOR>
<DATELINE> Pakistan 2014-09-25 13:23:23+05</DATELINE>
<TEXT> فیصل آباد (اُردو پوائنٹ اخبار تازہ ترین۔25ستمبر۔2014ء) ڈسڑکٹ بار ایسوسی ایشن فیصل آباد اور ڈی سی او فیصل آباد نور الامین مینگل اور دیگر افسروں کے درمیان صلح کے بعد فیصل آباد بار کے وکلاء نے تین روزہ ہڑتال اور عدالتوں کا بائیکاٹ ختم کر کے عدالتوں میں زیرسماعت مقدمات میں پیش ہونا شروع کر دیا ہے۔اُردو پوائنٹ اخبار تازہ ترین۔25ستمبر۔2014ء کے مطابق گذشتہ چند روز سے ڈی سی او فیصل آباد نور الامین مینگل اور بار ایسوسی ایشن کے سابق سیکرٹری رانا علی عباس کے درمیان کھڑے ہونے والے تنازے نے انتہائی صورت حال اختیار کر لی تھی جس کی وجہ سے سرکاری دفاتروں میں توڑ پھوڑ کے علاوہ ایک دوسرے کے خلاف نعرہ بازی اور احتجاجی ریلیاں بھی نکالی گئیں جبکہ بار ایسوسی ایشن کے عہدیداروں میں سوموار سے لیکر بدھ تک عدالتوں کا مکمل بائیکاٹ کرتے ہوئے ڈی سی او کے رویہ کے خلاف ہڑتال کی ۔ () گذشتہ روز آر پی او فیصل آباد کیپٹن احسان طفیل نے پنجاب حکومت کی ہدایت پر فریقین کے درمیان اپنے دفتر میں صلح کرا دی جس میں فیصلہ کیا گیا کہ بار کے وکلاء ایڈیشنل ڈسٹرکٹ اینڈ سیشن جج شاہد بشیر کی عدالت سے ملنے والے حکم کے مطابق ڈی سی او اور اس کے ماتحت افسران کے خلاف مقدمہ درج نہیں کرائیں گے جبکہ بار ایسوسی ایشن کے سابق سیکرٹری راناعلی عباس کے جم خانہ کلب سے ملحقہ زیر تعمیر بزنس پلازہ جو کہ انتظامیہ نے منظوری ہونے کے باوجود گرا دیا تھا اسے دوبارہ تعمیر کرایا جائے گا اوراس موقع پر یہ بھی فیصلہ کیا گیا کہ آئندہ وکلا ء بھی قانون کو ہاتھ میں نہیں لیں گے اور نہ ہی ضلعی انتظامیہ ایسا غیر آئینی اقدام کرے گی جس سے کسی کے انسانی حقوق متاثر ہوں۔ آر پی او کے دفتر میں ڈی سی او ، سی پی او اور بار ایسوسی ایش کے عہدیداران بھی موجود تھے بعد ازاں آر پی او نے ڈی سی او نورالامین مینگل اور سابق سیکرٹری بار ایسوسی ایشن اور کلب کے دیگر عہدیداروں میں صلح کرانے کے ساتھ ساتھ ایک دوسرے کو بغل گیر بھی کرایا۔چنانچہ اس جھگڑے کے ڈراپ سین کے بعد فیصل آباد کے وکلاء نے تین روز سے جاری ہڑتال کو ختم کر کے دوبارہ عدالتوں میں زیر سماعت مقدمات میں پیش ہونا شروع کر دیا اس صلح سے ہزاروں سائلین جو کہ عدالتوں میں ہڑتال کی وجہ سے دھکے کھا رہے تھے انہوں نے بھی سکھ کا سانس لیا ۔</TEXT>
