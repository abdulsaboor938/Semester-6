<DOCNO>2491696</DOCNO>
<HL>وکلاء کا اٹھارہ فروری تک عدالتوں کا بائیکاٹ شروع، اٹارنی جنرل ملک محمد قیوم کے بیٹے کی رکنیت منسوخ ۔اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-02-11 18:07:34+05</DATELINE>
<TEXT>اسلام آباد/راولپنڈی/لاہور/کراچی(اُردو پوائنٹ اخبار تازہ ترین۔11فروری۔2008ء) پاکستان بار کونسل کی اپیل پر وکلاء نے نو فروری کو وکلاء پر تشدد کے خلاف ملک بھر میں اٹھارہ فروری تک عدالتوں کا مکمل بائیکاٹ شروع کر دیا اس موقع پر ملک بھر میں احتجاج اور علامتی بھوک ہڑتال کی گئی جبکہ لاہور بار نے اٹارنی جنرل ملک محمد قیوم کے بیٹے محمد احمد قیوم کی رکنیت منسوخ کر دی ہے۔ وکلا ء کی بڑی تعداد لاہور ہائیکورٹ بار کی صدر فردوس بٹ کی قیادت میں ہائیکورٹ میں جمع ہو گئی جس کے بعد انہوں نے عدالتوں سے وکلاء کو باہر نکال لیا۔اطلاع ملنے پر چیف جسٹس لاہور ہائیکورٹ مسٹر جسٹس سید زاہد حسین نے وکلاء کے وفد سے ملاقات کی اور کہا کہ ہڑتال کرنا ہر شہری کا حق ہے لیکن عدالتوں کا وقار متاثر نہیں ہونا چاہیے۔ () بار کی صدر فردوس بٹ نے چیف جسٹس سے ملاقات کے بعد میڈیا کو بتایا کہ چیف جسٹس نے یقین دلایا ہے کہ عدالتوں میں پیش نہ ہونے والے وکلاء کے کیس عدم پیروی پر خارج نہیں کئے جائیں گے۔ اس موقعے پر بار کے سابق صدر کے خلاف نعرے بازی کی گئی۔ ہائیکورٹ بار کے جنرل ہاوس کے اجلاس میں اٹارنی جنرل ملک محمد قیوم کے صاحبزادنے محمد احمد قیوم کی رکنیت ختم کردی گئی۔ اجلاس میں فیصلہ کیا گیا کہ بائیکاٹ کے دوران پیش ہونے والے وکلاء کے بار رومز میں داخلے پر پابندی عائد کر دی جائے گی۔ کراچی بار کے صدر محمود الحسن ایڈوکیٹ نے میڈیا سے بات چیت کرتے ہوئے کہا کہ وکلاء کی طرف سے ملک گیر ہڑتال میں18 فروری تک ریلیاں نکالی جاےئگی اور اس میں طلباء اور سول سوسائٹی کے افراد کو بھی شرکت کی دعوت ہے۔ راولپنڈی میں راولپنڈی بار کونسل کے زیر اہتمام دعائیہ تقریب منعقد کی گئی جس میں معزول ججوں کی بحالی کے لیے دعا کی گئی ۔ اسلام آباد میں بھی وکلاء نے عدالتوں کا مکمل بائیکاٹ کیا ۔ اسلام آباد ڈسٹرکٹ بار کے صدر ہارون رشید نے کہا کہ احتجاج 18 فروری تک جاری رہے گا اس دوران علامتی بھوک ہڑتال اور جلسے جلوس بھی کیے جائینگے ۔ ملتان،مظفر گڑھ، لودھراں، گوجرانوالہ، سیالکوٹ،فیصل آباد، شیخوپورہ، جھنگ سمیت ملک کے مختلف شہروں میں وکلاء نے عدالتی بائیکاٹ کیا۔</TEXT>
