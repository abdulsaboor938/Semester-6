<DOCNO>2255594</DOCNO>
<HL>میانمار میں 30 ہزار سے زائد مسلمان شہید کئے جا چکے ہیں: نور حسین ارکانی</HL>
<AUTHOR>نوائے وقت</AUTHOR>
<DATELINE> Pakistan 2012-08-03 07:00:35+05</DATELINE>
<TEXT>لاہور (رپورٹ: سیف اللہ سپرا) میانمار میں فورسز کے ہاتھوں مسلمانوں کے قتل عام اور مسلمان عورتوں کی آبروریزی کے واقعات میں مسلسل اضافہ ہو رہا ہے، ایک اندازے کے مطابق میانماز میں شہید ہونے والے مسلمانوں کی تعداد 30 ہزار سے تجاوز کر گئی، فورسز کے جوان مسلمانوں کی بستیوں کا گھیرا¶ کر کے لوٹ مار کرتے ہیں ، مردوں کو قتل کر دیتے ہیں اور عورتوں کو اغوا کر لیتے ہیں ، ان کی عزتیں لوٹتے ہیں اور بعدازاں انہیں بھی قتل کر دیتے ہیں ۔ افسوس کی بات ہے کہ اقوام متحدہ سمیت تمام عالمی ادارے میانمار میں مسلمانوں پر ہونے والے اس ظلم پر خاموش ہیں ۔ ان خیالات کا اظہار روہنگیا سالیڈیرٹی آرگنائزیشن ارکان ( میانمار ) پاکستان کے آرگنائزر نور حسین ارکانی اور آر ایس او پنجاب کے صدر حکیم میاں عیدالرحمن عثمانی نے ایوان وقت میں کیا۔ نور حسین اراکانی نے کہا کہ میانمار میں مسلمانوں کی نسل کشی کی جا رہی ہے مگر افسوس کہ اقوام متحدہ سمیت انسانی حقوق کے علمبردار ادارے اس ظلم و بربریت پر خاموش ہیں ۔ فوج کے ساتھ بدھ مت کے غنڈے بھی شامل ہیں ۔ انہوں نے بتایا کہ یہ فسادات اس وقت شروع ہوئے جب ایکاب شہر کی دو بدھ مذہب کی لڑکیوں نے اپنی مرضی سے اسلام قبول کیا جس پر بدھ مذہب کے لوگ مشتعل ہو گئے۔ ان بدھوں نے ان دو نو مسلم عورتوں کو اغوا کیا اور زیادتی کے بعد قتل کر دیا اور اس واقعہ کا الزام مسلمانوں پر لگا دیا۔ انہوں نے کہا کہ عالمی طاقتوں کو اس قتل عام کا نوٹس لینا چاہئے اور اراکان صوبے کو میانمار سے الگ کر دینا چاہئے۔ ماضی میں اراکان الگ ریاست تھی جس پر بدھوں نے قبضہ کر لیا اور میانمار میں شامل کر لیا۔ حکیم میاں عبدالرحمن عثمانی نے کہا کہ ہمسایہ ملک بنگلہ دیش کی حکومت بھی میانمار کے مسلمانوں کے ساتھ اچھا سلوک نہیں کر رہی اور انہیں ملک میں داخل ہونے کی اجازت نہیں دے دیتی۔ انسانی حقوق کی علمبردار ہونے کی دعوےدار آنگ سان سوچی بھی اس قتل عام پر خاموش ہیں ۔ انہوں نے کہا کہ جدہ میں اس وقت او آئی سی کا اجلاس ہو رہا ہے اس کانفرنس میں اس مسئلے کو اجاگر کیا جائے۔</TEXT>
