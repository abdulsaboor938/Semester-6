<DOCNO>2117093</DOCNO>
<HL>بھٹہ مزدوروں سے جبری مشقت، چائلڈ لیبر کے خاتمے کے لئے محکمہ لیبر اور انٹرنیشنل لیبرآرگنائزیشن کے مشترکہ منصوبے کا افتتاح</HL>
<AUTHOR>نوائے وقت</AUTHOR>
<DATELINE> Pakistan 2013-12-05 03:56:49+05</DATELINE>
<TEXT>لاہور(اپنے نامہ نگار) صوبائی وزیر محنت و انسانی و سائل راجہ اشفاق سرور نے فیصل آباد میں بھٹہ مزدوروں سے جبری مشقت اور چائلڈ لیبر کے خاتمے کے حوالے سے محکمہ لیبر اور انٹرنیشنل لیبرآرگنائزیشن کے مشترکہ منصوبے کا افتتاح کیا۔تقریب میں نیشنل کوآرڈینیٹر آئی ایل او میاں بنیامین ، سیکرٹری لیبر ، کیپٹن (ر) محمد یوسف ، ڈی جی لیبر ندیم اسلم چوہدری، بھٹہ خشت ایسوسی ایشن کے نمائندے شعیب خان نیازی، لیبر یونین کے رہنما اسلم وفا، صنعت کاروں، تاجروں ، مزدور تنظیموں ، این جی اوز اور فیکٹری ورکرز اور ان کے اہل خانہ نے تقریب میں شرکت کی۔ راجہ اشفاق سرور نے اس موقع پر مزدوروں کی بچیوں کی شادی بیاہ اور طالب علموں کے تعلیمی وطائف کی مد میں گرانٹس کے چیک بھی تقسیم کئے ۔ صوبائی وزیر نے اس موقع پر خطاب کرتے ہوئے کہا کہ وہ مزدور دطبقے کے سب سے بڑے وکیل ہیں اور ان کے ساتھ نا انصافی نہیں ہونے دیںگئے۔ حکومت پنجاب محنت کشوں کے حقوق کے تحفظ ، جبری مشقت سے محفوظ رکھنے اور فلاح و بہبود کے لیے دور رس اقدامات کررہی ہے۔ انہوں نے کہا کہ قصور اور ساہیوال میں جبری مشقت اورچائلڈ لیبر کے خاتمے کی کامیاب منصوبے کے بعد اسے فیصل آباد اور دیگر چار اضلاع تک وسعت دی جارہی ہے۔ نہوں نے بتایا کہ حکومت پنجاب 12کروڑ روپے سے زائد رقم فیصل آباد میں فیکٹری ورکرز، بھٹہ مزدوروں اوران کے اہل خانہ کے لیے فلاحی منصوبوں پر خرچ کررہی ہے۔ فیکٹری ورکرز اور ان کے بچوں کے لیے200نان فارمل ایجوکیشن سنٹر، 40ایڈلٹ لٹریسی سنٹر، مائیکرو فنانس سکیم، 7ہزار ورکرز کے لیے نئے شناختی کارڈ اور ہائی جین کٹس ، 13ہزار بھٹہ مزدوروں کے بچوں کے پیدائشی سرٹیفکیٹ کا اجراء ان سکیموں میں شامل ہیں۔</TEXT>
