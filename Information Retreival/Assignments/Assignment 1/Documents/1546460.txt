<DOCNO>1546460</DOCNO>
<HL>دل کی بیماریوں کی سب سے بڑی وجہ تمباکو نوشی ہے،مسعود الرحمن کیانی</HL>
<AUTHOR>نوائے وقت</AUTHOR>
<DATELINE> Pakistan 2018-06-01 07:05:14+05</DATELINE>
<TEXT>راولپنڈی (نیوزرپورٹر) پاکستان نیشنل ہارٹ ایسوسی ایشن (پناہ) نے انسداد تمباکو نوشی کے عالمی دن کے موقع پر رفاء انٹرنیشنل یونیورسٹی ، فاطمہ ملک ویلفیئر ٹرسٹ ، نجات ٹرسٹ، وومن ویلفیئر ایسوسی ایشن اور مختلف این جی اوز کے ساتھ مل کر مری روڈ پر پریس کلب کے سامنے یوم سیاہ کی احتجاجی ریلی نکالی۔ جس میں صدر میجر جنرل مسعود الرحمن کیانی اور پیٹرن پناہ لیفٹیننٹ جنرل مصطفی کمال اکبر کی قیادت میں بہت سے سینئر ڈاکٹر ز نے بھی شرکت کی۔ صدر پناہ میجر جنرل مسعود الرحمن کیانی نے اس موقع پر اپنے خطاب میں کہا کہ پاکستان نیشنل ہارٹ ایسوسی ایشن (پناہ) پچھلے34سالوں سے پاکستان میں دل کی بیماریوں کے خلاف جہاد کر رہی ہے اور دل کی بیماریوں کی بڑی وجہ تمباکو نوشی ہے۔ پناہ تمباکو نوشی کی روک تھام کے لیے کوشش کر رہی ہے تاکہ دل کی بیماریوں پر قابو پایا جاسکے۔ ۹۰ فیصد بیماریاں تمباکو نوشی کی وجہ سے ہو رہی ہیں۔پاکستان میں روزانہ تقریباً5000 لوگ دل کی بیمایوں اور تمباکو نوشی کے مضر اثرات کی وجہ سے ہسپتال میں داخل ہور ہے ہیں اور تقریباً300 افرد موت کے منہ میں جا رہے ہیں۔انہوں نے کہا کہ 31 مئی کو پوری دُنیا میں سموکنگ کے خلاف دن منایا جاتا ہے۔ پاکستان میں بھی مختلف تنظیمیں اس موقع پر عوام کی آگاہی کے لئے مختلف پروگرامز مرتب کرتی ہیں۔پناہ بھی ہر سال ورلڈ اینٹی سموکنگ ڈے پر سیمینار اور واک منعقد کرتی ہے۔میجر جنرل مسعود الرحمن کیانی نے کہا کہ سروے کے مطابق سگریٹ مہنگا کرنے سے اس کے استعمال میں خاطرخواہ کمی آتی ہے۔حکومت نے پچھلے سال کے بجٹ میں تمباکو کے ریٹ کم کر دیئے جس کی وجہ سے تمباکو نوشوں کی تعداد اور دل کی بیماریوں میں بھی اضافہ ہوا ۔ جبکہ پاکستان ٖایف سی ٹی سی کے مطابق بھی تمباکو پر ٹیکس بڑھانے کا پابند ہے۔جس پر پناہ نے پچھلے سال بھی بہت کوششیں کیں اور اس سال بھی حکومت اور اپوزیشن سمیت ہر دروازے کو کھٹکھٹایا مگر حکومت پاکستان نے اس کی طرف کوئی توجہ نہ دی۔ صدر پناہ نے کہا کہ پناہ آج کا دن یوم سیاہ کے طور پر منا رہی ہے جس کا مقصد حکومت کو یہ باور کروانا ہے کہ ان کے سگریٹ پر بنائے گئے قوانین اور ٹیکس کم کرنے سے پاکستانی عوام کا کتنا نقصان ہو رہا ہے۔</TEXT>
