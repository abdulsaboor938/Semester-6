<DOCNO>1287948</DOCNO>
<HL>انٹر نیٹ پر23فیصد لڑکیوں کوہراساں کئے جانے کا سامنا</HL>
<AUTHOR>روزنامہ جنگ</AUTHOR>
<DATELINE> Pakistan 2017-11-22 05:11:00+05</DATELINE>
<TEXT>لندن (نیوز ڈیسک) ایمنسٹی انٹر نیشنل نے اپنی ایک رپورٹ میں انکشاف کیا ہے کہ سوشل میڈیا کمپنیاں اور حکومتیں آن لائن پلیٹ فارمز پر عورتوں کو تحفظ فراہم کرنے میں ناکام ثابت ہوئی ہیں اور قریب ایک چوتھائی عورتوں کو آن لائن ہراساں کیا جاتا ہے۔ اس سلسلے میں کرائے گئے ایک تازہ سروے میں دنیا کے8ممالک سے4ہزار لڑکیوں نے شرکت کی۔ 23فیصد لڑکیوں کے مطابق ان کی زندگیوں میں کم از کم ایک مرتبہ انہیں آن لائن ہراساں کیا گیا۔ اس سلسلے میں امریکہ نمایاں رہا، جہاں33فیصد خواتین نے آن لائن ہراساں کیے جانے کی شکایت کی، جبکہ ایسے واقعات کی شرح سب سے کم اٹلی میں نوٹ کی گئی، جہاں16فیصد لڑکیوں کو اپنے ایسے تلخ تجربات کا سامنا کرنا پڑتا ہے۔</TEXT>
