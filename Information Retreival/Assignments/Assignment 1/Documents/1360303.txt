<DOCNO>1360303</DOCNO>
<HL>بدعنوانی کا خاتمہ نیب کی اولین ترجیح ہے، جسٹس(ر) جاوید اقبال</HL>
<AUTHOR>روزنامہ جنگ</AUTHOR>
<DATELINE> Pakistan 2018-04-22 05:04:00+05</DATELINE>
<TEXT>اسلام آباد ( خصوصی نامہ نگار) قومی احتساب بیورو کے چیئرمین جسٹس(ر) جاوید اقبال نے کہا ہے کہ بدعنوانی کا خاتمہ نیب کی اولین ترجیح ہے ۔ نیب ’’احتساب سب کیلئے‘‘ کی پالیسی کو اختیار کرتے ہوئے ملک سے بدعنوانی کے خاتمہ کیلئے اپنی ہرممکن کوششیں بروئے کار لا رہی ہے۔ شکایات کو مقررہ مدت کے اندر نمٹا کر ریفرنس متعلقہ عدالتوں کو بھجوانے کیلئے اور بدعنوان عناصر کو انصاف کے کٹہرے میں لانے کیلئے قانون کے مطابق اپنے تمام تر وسائل کو بروئے کار لایا جائے گا۔نیب ترجمان کے مطابق چیئرمین نیب نے کہا کہ نیب نے بدعنوانی کے خاتمہ کیلئے درست طریقہ کار کے ذریعے قوم کی توقعات پر پورا اترنے کیلئے اپنی کوششوں کو تیز کردیا ہے۔ یہی وجہ ہے کہ نیب کی سزائوں کی شرح77 فیصد تک پہنچ گئی ہے جسے شفافیت ، میرٹ، مناسب ثبوت پیش کرنے اور شفاف تفتیش کو یقینی بناتے ہوئیء بڑے اور وائٹ کالر مقدمات کو قانون کے مطابق نمٹانے کیلئے مزید بہتر بنانے کو یقینی بنا رہی ہے۔ انہوں نے کہا کہ نجی ہائوسنگ سوسائٹیوں اور کوآپریٹو سوسائٹیوں کے مقدمات نیب میں زیر عمل ہیں جسے قانون کے مطابق مکمل کیا جائے گا ۔ انہوں نے نیب کے تمام ڈائریکٹر جنرل صاحبان کو ہدایت کی کہ تمام مقدمات کو قانون کے مطابق نمٹایا جائے۔ انہوں نے نیب افسران کو ہدایت کی کہ اپنی ذمہ داریاں دیانتداری اور قانون کے مطابق بلاتفریق سرانجام دیں۔ انہوں نے کہا کہ جب سے بطور چیئرمین ذمہ داریاں سنبھالی ہیں چھ ماہ کے دوران نیب متعلقہ احتساب عدالتوں میں 197 بدعنوانی کے ریفرنسز بھجوا چکی ہے جو میگا اور وائٹ کالر جرائم کی تفتیش کے طور پر ایک ریکارڈ کامیابی ہے۔ نیب نے چھ ماہ کے دوران مختلف مقدمات میں 226 ملزمان کو گرفتار کیا گیا ہے، 55 شکایات کی تصدیق ، 39 کی انکوائری اور 33 کی تفتیش جاری ہے جبکہ 27 ملزمان کو سزائیں متعلقہ احتساب عدالت سے دی جاچکی ہیں جو نیب کی بھرپور اور موثر کوششوں کا حصہ ہے جو بدعنوان عناصر کو انصاف کے کٹہرے میں لانے کیلئے اختیار کی گئی ہیں۔</TEXT>
