<DOCNO>822190</DOCNO>
<HL>جبری مشقت میں پاکستان دوسروں سے آگے، رپورٹ</HL>
<AUTHOR>Dawn News</AUTHOR>
<DATELINE> Pakistan 2014-06-21 11:47:45+05</DATELINE>
<TEXT>واشنگٹن: ایک امریکی رپورٹ میں پاکستان ، افغانستان اور انڈیا کو ان ملکوں میں شمار کیا گیا ہے جہاں مردوں، خواتین اور بچوں کو جبری مشقت اور سیکس سمگلنگ کے لیے مجبور کیا جاتا ہے۔ جمعہ کو جاری ہونے والی اس سرکاری رپورٹ میں تینوں ملکوں کو انسانی سمگلنگ کا ذریعہ، منزل اور نقل و حمل کے مراکز کے طور پر شناخت کیا گیا ہے۔ اس رپورٹ کو عالمی انسداد سمگلنگ کی کوششوں کے طور پر بہت زیادہ اہمیت حاصل ہے کیونکہ اس میں سمگلنگ اور جبری غلامی کے خلاف کام کے حوالے سے 188 ملکوں کی درجہ بندی کی جاتی ہے۔ سال 2014 کی اس مطالعاتی رپورٹ میں تھائی لینڈ کو اپنے مزدوروں سے کام لینے کے طریقہ کار پر سب سے آخری درجہ دیا گیا ہے۔ قطر کو تھائی لینڈ سے ایک درجہ اوپر رکھا گیا ہے اور واضح کیا گیا ہے کہ اگر اس نے آئندہ سالوں میں اپنا ریکارڈ بہتر نہ بنایا تو اسے بھی تھائی لینڈ جیسا درجہ دیا جا سکتا ہے۔دونوں ملکوں میں مزدوروں کے ساتھ روا رکھے جانے والے سلوک کی وجہ سے ان میں سے بعض ہلاک ہو جاتے ہیں۔ پاکستان میں سیکورٹی کی مخدوش صورتحال اور کمزور معیشت کو انسانی سمگلنگ کی سب سے بڑی وجہ قرار دیا ہے۔ رپورٹ میں بتایا گیا ہے کہ پاکستانی حکومت کی پوری توجہ اور وسائل انسداد دہشت گردی اور انسداد شدت پسندی کی کوششوں پر ہے۔ پاکستان میں انسانی سمگلنگ کا سب سے بڑ ا مسئلہ جبری مزدوری ہے، جہاں جاگیر دار، سمگلر اور اس کاروبار میں ملوث لوگ قرضے کی مدد سے پورے کے پورے غریب خاندانوں کو اپنے جال میں پھنساتے ہیں۔ بعض کیسوں میں یہ جبری مشقت نسل در نسل جاری رہتی ہے۔ ماہرین کا اندازہ ہے کہ پاکستان میں بیس سے چالیس لاکھ لوگ جبری مشقت پر مجبور ہیں۔ جبری مشقت کے حوالے سے صوبہ سندھ اور پنجاب سر فہرست ہیں۔بعض کیسوں میں جب جبری مزدور اس قید سے فرار یا قانونی مدد لینے کی کوشش کرتے ہیں تو پولیس انہیں واپس سمگلر کے حوالے کر دیتی ہے۔ یہ سمگلر بعد میں مزدوروں اور ان کے اہل خانہ کو نجی جیلوں میں رکھتے ہیں۔</TEXT>
