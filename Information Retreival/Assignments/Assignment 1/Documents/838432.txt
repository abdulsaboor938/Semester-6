<DOCNO>838432</DOCNO>
<HL>پیرس حملہ: ’غیر ملکی پاکستانیوں کے مسائل بڑھنے کا خطرہ‘</HL>
<AUTHOR>Dawn News</AUTHOR>
<DATELINE> Pakistan 2015-11-16 08:52:55+05</DATELINE>
<TEXT>اسلام آباد: وفاقی وزیر داخلہ چوہدری نثار علی خان کا کہنا ہے کہ دہشت گردی کے حالیہ واقعات سے دوسرے ممالک میں مقیم پاکستانیوں کے مسائل مزید بڑھنے کا خطرہ ہے۔ اپنے ایک بیان میں چوہدری نثار علی خان نے کہا کہ دہشت گردی کے بعد انسانی اسمگلنگ دوسرا بڑا مسئلہ ہے۔ انہوں نے وفاقی تحقیقات ادارے (ایف آئی اے) کو ہدایت کی کہ وہ آئندہ 48 گھنٹوں میں انسانی اسمگلنگ کی روک تھام کے حوالے سے کی جانے والی کوششوں کی رپورٹ جمع کرائے۔ چوہدری نثار نے وزارت داخلہ کو ہدایت کی کہ وزارت خارجہ اور ایف آئی اے سے مل کر ایک ایسی پالیسی اور لائحہ عمل وضع کیا جائے جس سے غیر ممالک میں بسنے والے پاکستانیوں سے کسی غیر قانونی سلوک پر ان کی مدد کی جا سکے۔ ان کا کہنا تھا کہ غیر ممالک میں رہنے والے ہم وطن پاکستان کا اثاثہ ہیں اور انہیں بلاوجہ کی مشکلات اور مسائل سے بچانا حکومت کی ذمہ داری ہے۔ چوہدری نثار علی خان نے کہا کہ دہشت گردوں کے بعد انسانی اسمگلر ملک کے لیے شرمندگی کا باعث بن رہے ہیں، اس لیے انسانی اسمگلنگ کو روکنے کے لیے ایف آئی اے کو موثر اقدامات اٹھانے چاہئیں۔</TEXT>
