<DOCNO>1926414</DOCNO>
<HL>ڈاکٹر عاصم کیس :تفتیشی نے 9 متحدہ رہنمائوں کے ہسپتال بل غائب کردئیے</HL>
<AUTHOR>نوائے وقت</AUTHOR>
<DATELINE> Pakistan 2016-02-23 05:44:32+05</DATELINE>
<TEXT>کراچی (وقائع نگار+ نوائے وقت رپورٹ +ایجنسیاں)رینجرز کے وکیل نے پولیس کے تفتیشی افسر پر الزام عائد کیا ہے کہ ڈاکٹر عاصم کیس میں ایم کیو ایم سے متعلق 9 ملزموں کے بل غائب کر دیئے گئے جبکہ ڈی ایس پی الطاف کا کہنا ہے کہ رینجرز اپنی مرضی کی تفتیش چاہتی ہے انسداد دہشت گردی کی عدالت نے تفتیشی افسر کو نوٹس جاری کردیا ، رینجرز وکیل نے کہا کہ جو بل غائب کئے گئے وہ ایم کیو ایم رہنمائوں سے متعلق تھے دہشت گردوں کے علاج سے متعلق مقدمہ کی سماعت کے دوران رینجرز کے وکیل اور تفتیشی افسر نے ایک دوسرے پر الزامات لگائے۔ علاوہ ازیں نیب نے سابق وفاقی وزیر پٹرولیم ڈاکٹر عاصم حسین کے خلاف کرپشن، منی لانڈرنگ، زمینوں کی غیرقانونی الاٹمنٹ اور کمیشن لینے کے کیسز میں انکوائری مکمل کرکے رپورٹ احتساب عدالت میں جمع کروا دی،احتساب عدالت نے نیب کو ڈاکٹر عاصم حسین کے خلاف ریفرنس دائر کرنے کیلئے 3دن کی مہلت دیتے ہوئے ڈاکٹر عاصم کو 5 مارچ تک نیب ریمانڈ پرجیل بھیجتے ہوئے آئندہ سماعت پرریفرنس طلب کرلیا۔ پیر کونیب نے کیس کی سماعت کے دوران سابق وزیر پٹرولیم ڈاکٹر عاصم حسین کو احتساب عدالت میں پیش کیا۔ نیب کے تفتیشی افسر کی جانب سے عدالت میں رپورٹ جمع کرائی گئی رپورٹ میں کہا گیاکہ ڈاکٹر عاصم نے قومی خزانے کو 450 ارب روپے کا نقصان پہنچایا ، ان پر زمینوں کی غیرقانونی الاٹمنٹ، منی لانڈرنگ، کرپشن اور کمیشن لینے جیسے سنگین الزامات ہیں، ایگزیکٹو بورڈ اور چیئرمین نیب نے ریفرنس دائر کرنے کی منظوری دے د ی ہے۔احتساب عدالت کے جج نے استفسار کیا کہ ڈاکٹر عاصم حسین کو گرفتار کئے ہوئے اتنے دن گزر گئے اب تک ریفرنس دائر کیوں نہیں کیا گیا جس پر تفتیشی افسرنے موقف اختیار کیا کہ ہمارے پاس 29 فروری تک کا وقت ہے اس لئے سپلیمنٹری ریفرنس دائرکرنے کے لئے 3 دن کی مہلت دی جائے۔ اس موقع پر ڈاکٹرعاصم کے وکیل نے دلائل دیئے کہ اگرریفرنس فائل نہیں کیا گیا تو ان کے موکل کو حراست میں رکھنے کاکوئی جواز نہیں،کسٹڈی صرف تفتیش کیلئے ہوتی ہے اور نیب کے مطابق تفتیش مکمل ہے۔</TEXT>
