<DOCNO>992486</DOCNO>
<HL>سالانہ 1 لاکھ8 ہزار افراد سگریٹ نوشی کی وجہ سےموت کا شکارہوجا تے ہیں، نسیم ترین</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-01 05:06:00+05</DATELINE>
<TEXT>کوئٹہ(اسٹاف رپورٹر)اتحاد برائے انسداد تمبا کو نوشی پاکستان کی تنظیموں سباوون ، وش، اتحاد نوجوان ویلفیئر سوسائٹی کے نمائندوں اور ایگزیکٹوڈائریکٹر نسیم ترین نے کہا ہے کہ پاکستان میں ہر سال1 لاکھ8 ہزار افراد سگریٹ نوشی کی وجہ سےموت کا شکارہوجا تے ہیں جبکہ روزانہ 12 نوجوان تمباکو سے ہونیوالی بیماریوں کا شکار ہو رہے ہیں 31 مئی کو عالمی ادارہ صحت کی جانب سے تمباکو نوشی سے انکار کا دن منایا جا تا ہے ان خیالات کا اظہار انہوں نے نذیراحمد اور غلام محمد مری کے ہمراہ منگل کو کوئٹہ پریس کلب میں پریس کانفرنس کے دوران کیا، انہوں نے کہا ہے کہ سیگریٹ کے ڈبیوں کے85 فیصد حصے پر صحت سے متعلق تصویری انتباہ فوری طور پر نافذ کی جائے انہوں نے کہا ہے کہ صحت کی خدمات، ضابطہو رابطہ کاری کی وزارت کی جانب سے فروری2015 کے نوٹیفکیشن میں کہا گیا تھا کہ85 فیصد سیگریٹ کے ڈبیوں پر تصویری انتباہ پر عملدرآمد کیا جائے اس میں تاخیری حربوں پر گہری تشویش ہے انہوں نے کہا کہ تمبا کو نوشی سے لو گوں کیلئے مشکلات پیدا ہو رہی ہیں اور اس کی تشہیری مہم پر مکمل پابندی ہونی چاہئے اور صرف سیگریٹ نہیں بلکہ بغیر دھوئیں والی تمباکو مصنوعات مثلاً نسوار اور گٹکے کے استعمال سے ہزاروں جانیں ضائع ہو رہی ہیں جبکہ ملک میں منہ کے کینسر کے مریضوں کی تعداد میں بھی ضافہ ہو رہاہے ان اشیاء کے استعمال سے عورتوں اور بچوں کی صحت پر بھی اثرات مرتب ہو رہے ہیں اس لئے ان پر پابندی عائد کی جائے انہوں نے کہا کہ تمباکو نوشی کے انکار کے دن کے موقع پر پاکستان بھر میں 57 سرگرمیوں کا اہتمام کیا گیا جن میں بینرآویزاں کرنا ، پریس کانفرنسز اور دیگر پروگرام منعقدکیے گئےانہوں نے حکومت سے مطالبہ کیا کہ سیگریٹ کے ڈبیوں کے85 فیصد حصے پر صحت سے متعلق تصویری انتباہ فوری طور پر نافذ کی جائے تاکہ سیگریٹ، نسوار، گٹکے کے استعمال میں کمی لائی جاسکے۔</TEXT>
