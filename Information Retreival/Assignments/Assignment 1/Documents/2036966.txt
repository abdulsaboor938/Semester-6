<DOCNO>2036966</DOCNO>
<HL>مدد چاہتی ہے یہ حوا کی بیٹی</HL>
<AUTHOR>نوائے وقت</AUTHOR>
<DATELINE> Pakistan 2014-12-02 01:41:24+05</DATELINE>
<TEXT>25نومبر کا دن دنیا بھر میں عورتوں کے خلاف تشدد کے خلاف عالمی دن کے طور پر منایا گیا۔ بے نظیر بھٹو وومن رائٹس سنٹر فیصل آباد کے زیراہتمام خواتین پر تشدد کے خلاف عالمی دن کے حوالے سے سیمینار کا اہتمام کیا گیا جس کی صدارت قومی اسمبلی کے رکن رانا افضل خاں نے کی۔ مہمانان خصوصی ویمن یونیورسٹی فیصل آباد کی وائس چانسلر ڈاکٹر نورین قریشی، رکن صوبائی اسمبلی محترمہ کنیز اسحاق اور ایم پی اے الیاس انصاری تھے۔ رانا افضل خاں نے اپنے صدارتی خطاب میں انکشاف کیا کہ پاکستان میں خواتین کی آبادی زیادہ ہے مگر تعداد میں مردوں کے مقابلے میں زیادہ ہونے کے باوجود قومی زندگی میں خواتین کا حصہ کم ہے جس کی سب سے زیادہ وجہ یہ ہے کہ ہمارے ملک میں 21ویں صدی کی تمام تر روشن خیالی کے باوجود عورتوں کو معاشی اور معاشرتی زندگی میں مرد کے برابر حقوق حاصل نہیں ہیں بلکہ خواتین کو اسلام نے جن حقوق سے نوازا، ہمارے مرد معاشرے میں آج کی عورت کو وہ حقوق بھی پوری طرح حاصل نہیں ہیں۔پنجاب اسمبلی کی خاتون رکن کنیز اسحاق نے کہا کہ خواتین کو پرائے مردوں کے علاوہ اپنے گھروں کے مرد بھی اپنے برابر نہیں سمجھتے۔ جس طرح عورت ماں، بہن، بیوی اور بیٹی کی حیثیت سے اپنے مردوں کا احترام کرتی ہے۔ باپ کے علاوہ اور کسی رشتے سے مرد اسے وہ احترام نہیں دیتا حتیٰ کہ حقیقی بھائی بھی بہن کو اس وقت محبت سے بلانا ترک کر دیتا ہے جب وہ والدین کی جائیداد میں سے اسلامی قوانین کے مطابق بھائی کے مقابلے میں آدھا حصہ طلب کر لیتی ہے۔ کنیز اسحاق نے کہا کہ اگر کوئی لڑکی اپنی پسند کی شادی کر لیتی ہے تو باپ اور بھائی دونوں اسے غیرت کا معاملہ بنا لیتے ہیں اور اکثر واقعات میں وہ اسے قتل کر دینے سے گریز نہیں کرتے۔ ڈاکٹر نورین عزیز نے کہا کہ ہم سب جانتے ہیں کہ غیرت کے نام پر کسی بہن، بیٹی، بیوی یا بہو کا قتل، اسلام کی اقدار سے بھی متصادم ہے لیکن اس کے باوجود غیرت کے نام پر ان کا قتل ہوتا ہے اور قتل کی ان وارداتوں میں اضافہ بھی ہوتا رہتا ہے اور ایک رپورٹ کے مطابق ملک میں لگ بھگ ایک ہزار عورتوں کو ہر سال نام نہاد غیرت کے نام پر قتل کر دیا جاتا ہے۔ شادی بیاہ پر عورت اپنے والدین کے گھر سے اپنے شوہر یا سسرال کے ہاں شفٹ ہو جاتی ہے اسلامی قانون کے مطابق اس کی کفالت کی ذمہ داری شوہر اور سسرال کی ہوتی ہے مگر ہمارے ہاں جہیز کے نام پر نئے خاندان کا گھریلو آغاز جس سامان سے کیا جاتا ہے جہیز کے نام پر اس سامان کی توقع بیاہ کر پرائے گھر جانے والی کے ذمہ ہوتی ہے۔ جہیز میں عورت کے شوہر اور سسرال کو گھریلو استعمال کی ہر شے عورت سے مطلوب ہوتی ہے۔ فرنیچر، گھر میں استعمال ہونے والی الیکٹرانکس، بیڈروم اور باورچی خانے کے تمام سامان کے علاوہ روزمرہ کے استعمال کی تمام اشیائ، حتیٰ کہ شوہر کے لئے موٹرسائیکل یا کار کا تقاضا بھی ضرور ہوتا ہے۔ یہ سب عورت پر تشدد کی ہی ایک قسم ہے۔ ایم پی اے الیاس انصاری نے اپنی تقریر میں کہا کہ حکومت نے شادیوں پر ون ڈش کا قانون نافذ کر کے اور جہیز کی شوہر کے گھر میں اعلانیہ ڈلیوری پر پابندی لگا کر کسی حد تک عورت کے والدین کا معاشی بوجھ کم کرنے کی کوشش کی ہے۔ تقریب سے معروف دانشور معظم بن ظہور، آصف علی تارڑ، مسز شہناز بشیر، ڈاکٹر انیلا اصغر، مس انعم، مسز وحیدہ افتخار، مسز صنم زہرہ، مس سعدیہ مقصود، مس عشرت بشیر اور مس کنول شہزادی نے بھی خطاب کیا۔ ان سب نے بھی عورت پر مردوں کی طرف سے ہاتھ سے آنکھ تک کے تشدد اور ذہنی اذیت کی مذمت کی۔ عورت پر تشدد کے خلاف عالمی دن کی مناسبت سے ایک تقریب زینت ویلفیئر سوسائٹی کے زیراہتمام بھی منعقد ہوئی۔ اس تقریب کی صدارت حکمران مسلم لیگ(ن) کی رکن قومی اسمبلی اور سٹی تنظیم کی صدر بیگم خالدہ منصور نے کی اور انہوں نے اپنے خطاب میں کہا کہ اسلام نے عورت کے احترام کو فوقیت دیتے ہوئے ماں کے پا¶ں تلے جنت اولاد کے لئے جنت قرار دی ہے۔ اس اولاد میں نہایت جری اور بہت زیادہ مقتدر مرد بھی شامل ہوتے ہیں مگر ان سب کی اخروی نجات ماں کی خدمت میں ہے لیکن کتنے دکھ کی بات ہے کہ فی زمانہ مرد معاشرہ اس حد تک بگڑ چکا ہے کہ کوئی بیٹا ماں کی خدمت کو اپنی سعادت اور اپنی آخرت کے لئے اپنی نجات نہیں سمجھتا۔ بیگم خالدہ منصور نے کہا کہ زندہ قومیں ہمیشہ خواتین کی عزت و توقیر کے فروغ میں اپنا اہم کردار ادا کرتی ہیں اور پاکستان کی موجودہ حکومت عورت کے خلاف تشدد کرنے والے کے خلاف ہر تادیبی کارروائی کرنے کا عزم رکھتی ہے۔ اس تقریب سے مس شمائلہ چوہدری، آمنہ احسان، رضوانہ نقوی اور فاطمہ شعیب نے بھی خطاب کیا۔ خواتین پر تشدد کے خلاف عالمی دن کے موقع پر ایک تقریب محکمہ سماجی بہبود کے زیراہتمام بھی منعقد ہوئی۔ اس تقریب کے لئے ڈی سی او نورالامین مینگل نے محکمہ سماجی بہبود کو پانچ لاکھ روپے کے فنڈز بھی فراہم کئے۔ ڈاکٹر نجمہ افضل رکن صوبائی اسمبلی ہیں۔ انہوں نے اپنے خطاب میں بتایا کہ سال رواں کے گیارہ مہینوں میں لگ بھگ آٹھ سو خواتین کو ان کے اپنے پیاروں نے غیرت کے نام پر قتل کر دیا۔ چند ماہ پہلے ہائیکورٹ کے دروازے کے باہر اپنے شوہر کے حق میں لاہور ہائیکورٹ میں یہ بیان دینے پہنچی تھی کہ اسے اس کے شوہر نے اغوا نہیں کیا ہے۔ والدین نے اس کی شادی اپنی مرضی سے اس کے ایک کزن سے کی تھی جس نے اسے طلاق دے دی تھی اور اس طلاق کے بعد اس نے اپنی مرضی سے شادی کر لی تھی۔ چونکہ اس کے شوہر کے خاندان سے والدین کے پورے خاندان کی دشمنی تھی لہٰذا اس کا والد، بھائی، چچازاد اور سابق شوہر تمام کے تمام گھر کی عورتوں سمیت اس کو اپنے شوہر کے حق میں بیان سے روکنے کے لئے ہائی کورٹ کے باہر موجود تھے۔ سب نے اس عورت کو شوہر کے خلاف اغوا کرنے کا الزام لگانے کو کہا لیکن اس نے کہا کہ اس کے شوہر نے اس کو اغوا نہیں کیا تھا۔ اس نے راضی خوشی اس کے ساتھ شادی کی تھی اور اب اس کے بچے کی ماں بننے والی ہے۔ اس کے والد، بھائی اور دوسرے رشتے داروں نے یہ سنتے ہی اس پر جسمانی تشدد شروع کر دیا۔ وہ گر پڑی تو ہائیکورٹ کے دروازے کے قریب پڑی اینٹوں سے اس کے جسم کو شدید زخمی کر دیا۔ وہ موقع پر ہلاک ہو گئی۔ دہشت گردی کی عدالت نے ہفتہ عشرہ پہلے اس کے والد، بھائی اور دیگر رشتے داروں کو دو دو مرتبہ موت اور لاکھوں روپے جرمانہ کی سزائیں سنائی ہیں۔ یہ عورت پر اس کے اپنوں کے ہاتھوں ہونے والے تشدد کی انتہائی اور کرب ناک صورت حال تھی۔ قانون نے تو اپنا کام ضرور کیا مگر ہائے وہ بیٹی جسے باپ نے، بھائی نے، چچازاد نے اور سابق شوہر نے کزن ہونے کے ناطے بدن پر اینٹیں مار مار کر اس طرح مار ڈالا کہ اس کے پیٹ میں آٹھ ماہ کا بچہ بھی تھا۔ مسز نجمہ افضل نے شہر میں دارالامان کی ترقی اور خواتین کی فلاح و بہبود کے لئے ڈی سی او نورالامین مینگل کے اقدامات کو سراہا کہ ضلعی انتظامیہ لاچار اور بے سہارا خواتین کی ضروریات کا ہر ممکن خیال رکھ رہی ہے اور دارالامین کی مزید ترقی اور اسے باسہولت بنانے پر خصوصی توجہ دے رہی ہے۔ سپرنٹنڈنٹ دارالامان نے کہا کہ دارالامان میں مقیم خواتین کی ذہنی و روحانی تربیت کرنے کے علاوہ انہیں مختلف دست کاریوں کے ہنر سے بھی آراستہ کیا جاتا ہے اور انہیں باقاعدہ طبی معائنہ کرانے کی سہولت بھی حاصل ہے۔ ڈی او سپورٹس طارق نذیر نے تقریب سے خطاب کرتے ہوئے کہا کہ دارالامان میں داخل عورتوں کو جسمانی ورزش اور کھیلوں کی سہولت بھی حاصل ہے جبکہ ڈی سی او نورالامین مینگل نے دارالامان کو پانچ لاکھ روپے کا چیک دینے کے علاوہ بتایا کہ انتظامیہ ناموافق حالات کے تحت دارالامان پہنچنے والی خواتین کے لئے جم قائم کرانے کا منصوبہ بھی بنا چکی ہے۔ پروٹیکشن ہیومن رائٹس کی صدر حنا راجپوت نے ایک بیان میں کہا ہے کہ معاشرے میں خواتین کے حقوق کی بحالی کے لئے شعور کی بیداری نہ ہونے کی وجہ سے خواتین معاشی، سماجی اور سیاسی طور پر پسماندگی کا شکار ہیں۔ اسلام نے بیٹی کی پیدائش کو رحمت قرار دیا ہے اور عورت کو جو حقوق دیئے ہیں وہ قابل ستائش بھی ہیں اور لازوال بھی۔ اگر ہم سچے مسلمان ہیں تو ہمیں خواتین کی عزت اور احترام کرنا چاہیے اور عورت کو ماں، بہن، بیوی اور بیٹی کے طور پر باوقار مقام دینا چاہیے۔ finallllllllllllllllllllllllllllllllllllllllllllllllllllllllllllllllllllllllllllllllll</TEXT>
