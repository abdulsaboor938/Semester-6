<DOCNO>1882356</DOCNO>
<HL>قومی اسمبلی: سانحہ کوئٹہ: چند گرفتاریاں ہوئیں، ایکشن پلان کے9 نکات پر وزرائے اعلیٰ سے ملوں گا: نثار</HL>
<AUTHOR>نوائے وقت</AUTHOR>
<DATELINE> Pakistan 2016-08-17 03:00:25+05</DATELINE>
<TEXT>اسلام آباد(خبرنگار+ نیوز ایجنسیاں) وفاقی وزیر داخلہ چوہدری نثارنے کہا ہے پاکستان سے ڈی پورٹ کئے گئے امریکی شہری کو ویزہ دینے اور پاکستان داخلے کے ذمہ داروں کے خلاف کارروائی کی جارہی ہے‘ اس امریکی شہری نے پاکستانی خاتون سے شادی کر رکھی ہے جبکہ اس کے دو بچے بھی ہیں جو اس کیساتھ امریکہ میں رہائش پذیر ہیں‘اس کے خلاف ابتدائی تحقیقات میں جاسوسی کے کوئی ثبوت نہیں ملے‘ سانحہ کوئٹہ کے حوالے سے کچھ شواہد سامنے آئے ہیں‘ نیشنل ایکشن پلان پر عملدرآمد اس وقت تک ممکن نہیں جب تک چاروں وزراء اعلیٰ اس حوالے سے جائزہ اجلاسوں میں شریک نہیں ہوںگے‘ نیشنل ایکشن پلان کے 20 نکات میں سے 9 صوبوں اور 8 وفاقی وزارتوں سے متعلقہ ہیں۔ قومی اسمبلی کے اجلاس میں نکتہ اعتراض پر شیریں مزاری نے کہا پاکستان سے ماضی میں ڈی پورٹ ہونے والا امریکی شہری کیسے پاکستان واپس آیا۔عارف علوی نے کہا کوئٹہ واقعہ کے حوالے سے تازہ اطلاعات سے ایوان کو آگاہ کیا جائے۔اس کے جواب میںچوہدری نثار نے کہا کہ امریکی شخص کو 48 گھنٹوں کی بجائے 24 گھنٹوں میں ویزا دے دیا گیا۔اس نے ویزا فارم میں خالی جگہیں چھوڑی ہیں اور بعض جگہ yes اور no دونوں میں جواب دیا ہے۔ اس معاملے کی چھان بین ہو رہی ہے۔ وزارت خارجہ ہی بہتر جواب دے سکتی ہے۔ وزارت داخلہ اس معاملے کی چھان بین نہیں کر رہی ہے ہم اس معاملے کو منطقی انجام تک پہنچائیں گے۔ انہوں نے کہا کوئٹہ سانحہ کے حوالے سے چند گرفتاریاں ہوئی ہیں۔ تاہم ابھی کچھ کہنا قبل از وقت ہوگا۔ ہم اس واقعہ کی روزانہ کی بنیاد پر مانیٹرنگ کر رہے ہیں۔صوبائی حکومت کی طرف سے ایک فوٹو اور انگلیوں کے نشان موصول ہوئے۔ فوٹو کاواقعہ سے تعلق نہیں ‘ تاہم انگلیوں کے نشان کی تصدیق ہوگئی ہے۔ اس شخص کا پشین سے تعلق ہے۔ وہ بھی دھماکے کا متاثرہ شخص نکلا ہے۔ حملہ آور کا سر اس قدر کچلا گیا اس سے کوئی راستہ نہیں مل رہا۔ انہوں نے کہا ہے وہ محمود خان اچکزئی کا احترام کرتے ہیں‘ جو کچھ انہوں نے ایوان میں کہا ہے اس کے وہ اور جو میں نے کہا اس کا میں ذمہ دار ہوں۔نکتہ اعتراض پر محموداچکزئی نے کہا وزیراعظم کی موجودگی میں وزیر داخلہ نے میرے حوالے سے جو کچھ کہا اس حوالے سے وقت دیا جائے۔ اس پر چوہدری نثار نے کہا میں فاضل رکن کا احترام کرتا ہوں۔ میری موجودگی میں ہی بات کریں تو میں شکرگزار ہوں۔ سانحہ کوئٹہ ہماری انٹیلی جنس اور سکیورٹی فورسز کے لئے ایک چیلنج ہے جس پر تیزی سے کام ہو رہا ہے۔ نیشنل ایکشن پلان کے 20 نکات میں سے9نکات صوبوں کے متعلق وزارت داخلہ اور2پورے ملک کے تمام اداروں کی ذمہ داری ہے۔ انہوں نے کہا پارلیمنٹ کو تمام مسائل پر تفصیلی بریفنگ دونگا اور اس سلسلے میں وزرائے اعلیٰ کے ساتھ بھی میٹنگ کرونگا اور صوبوں کو آن بورڈ لیا جائے گا جس کے بعد ایوان کو صورتحال سے آگاہ کیا جائیگا۔ آئی این پی کے مطابق قومی اسمبلی اجلاس میں کورم کی نشاندہی پر حکومت کو ایک بار پھر سبکی کا سامنا کرنا پڑا۔ اجلاس 30 منٹ تک ملتوی رہا۔ کورم کی نشاندہی تحریک انصاف کی رکن مسرت احمد زیب نے کی۔ گنتی پر کورم پورا نہ نکلا۔ڈاکٹر نگہت شکیل خان نے طبی مشورہ دیگر خدمات (فیسوں کا معقول بنانا) بل 2016ئ‘ نفیسہ عنایت اللہ خٹک نے تشدد حراستی موت اور حراستی زنا (انسداد دوسرا) بل 2015ء پیش کیا جس کی حکومت نے مخالفت نہیں کی۔ ڈاکٹر شیریں مزاری نے کہا عزت کے نام پر قتل بل اور زنا بالجبر بلوں کی طرح یہ بل بھی تعطل کا شکار ہو جائیگا ڈپٹی سپیکر نے زاہد حامد کی درخواست پر بل کمیٹی کے سپرد کر دیا۔ وزیر مملکت برائے مذہبی امور پیرامین الحسنات نے کہا قرآن پاک کی اشاعت کے حوالے سے حکومت جامع بل لا رہی ہے جبکہ حکومتی رکن میجر (ر) طاہر اقبال کا اس حوالے سے بل وزیر مملکت کی درخواست پر موخر کر دیا گیا۔ وزیر مملکت برائے کیڈ ڈاکٹر طارق فضل چودھری نے کہا کہ معذور افراد کی ملازمت بحالی طرز کے تین بلز کو قائمہ کمیٹی نے یکجا کر کے منظور کیا ہے۔ یہ مسودہ وزیراعظم کوارسال کیا ہے، اس پر حکومتی رکن طاہرہ اورنگزیب کا ایسا ہی بل موخر کر دیا گیا۔ طاہرہ اورنگزیب نے تحریک پیش کی معذور افراد ملازمت بحالی (ترمیمی) بل 2015ء زیر غور لایا جائے۔ وزارت صحت و قومی خدمات کی طرف سے قومی اسمبلی کو بتایا گیا حکومت تمباکو نوشی روکنے کے حوالے سے متعدد اقدامات اٹھا رہی ہے۔ صوبوں میں بھی تمباکو کنٹرول سیل قائم کئے جائیں گے۔شائستہ پرویز ملک کے توجہ مبذول نوٹس کا جواب دیتے ہوئے قومی صحت و خدمات کی وزارت کے پارلیمانی سیکرٹری ڈاکٹر ورشن نے کہا تمباکو نوشی کے خاتمے کیلئے آگاہی مہم کیلئے فنڈز درکار ہیں حکومت کئی اقدامات اٹھا رہی ہے۔ پارلیمنٹ ہائوس میں تمباکو نوشی کا خاتمہ سپیکر قومی اسمبلی ہی کرا سکتے ہیں۔ ارکان اسمبلی کے سوالوں کے جواب میں ڈاکٹر ورشن نے کہا کہ عوامی مقامات پر سگریٹ نوشی پر پابندی عائد ہے۔ ہم نے اسلام آباد کو تمباکو نوشی سے پاک شہر ڈیکلیئر کیا ہے۔ پبلک مقامات پر سگریٹ نوشی پر جرمانہ کی حد بڑھا کر ایک لاکھ روپے کی گئی ہے۔18 سال سے کم عمر بچوں کو سگریٹ کی فروخت کرنے پر پابندی ہے قائمہ کمیٹی برائے تجارت اور کابینہ سیکرٹریٹ کی الگ الگ رپورٹس قومی اسمبلی میں پیش کر دی گئیں۔ آئی این پی کے مطابق توجہ دلائو نوٹس کے جواب میںوزیر برائے پارلیمانی امور شیخ آفتاب احمد نے کہا ہے پی آئی اے کی تباہی اور بربادی میں بڑے پردہ نشینوں کے نام آتے ہیں ،اس لئے پردہ ہی رہنے دیں تو مناسب ہوگا‘ ماضی میں پی آئی اے کو بڑی بے دردی سے لوٹا اور تباہ کیا گیا۔</TEXT>
