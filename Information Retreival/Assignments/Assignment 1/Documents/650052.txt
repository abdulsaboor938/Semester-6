<DOCNO>650052</DOCNO>
<HL>صرف سزائے موت کافی نہیں ہے</HL>
<AUTHOR>روزنامہ پاکستان</AUTHOR>
<DATELINE> Pakistan 2014-12-20 00:11:05+05</DATELINE>
<TEXT>حکومت نے پہلے مرحلے میں 17 دہشت گردوں کوفوری پھانسی دینے کا فیصلہ کر لیا۔اس سلسلے میں دہشت گردوں کو پھانسی دینے کے لئے تیاریاں بھی مکمل کر لی گئیں، پاک فوج کے ترجمان کے مطابق آرمی چیف نے فوجی عدالتوں سے سزا پانے والے چھ قیدیوں کے ڈیتھ وارنٹ پر دستخط کر دئیے ۔ ابتدائی مرحلے میں تختہ دار پر لٹکائے جانے والے 17دہشت گردوں میں جی ایچ کیو اور کامرہ ائیر کمپلیکس سمیت اہم فوجی و سویلین تنصیبات پر حملے کرنے والے شامل ہیں، ان کے حوالے سے تمام قانونی تقاضے بھی پورے کر لئے گئے۔ جمعرات کو صدر اور وزیراعظم نے بھی ملاقات کے دوران ان دہشت گردوں سے سختی سے نمٹنے کا عزم کیا اور فیصلہ کن کارروائی کی منظوری بھی دے دی۔ پاک فضائیہ کے سربراہ کو بھی وزیراعظم نے دہشت گردوں کو چن چن کر مارنے کی ہدایت جاری کر دی،پاک فوج نے بھی شمالی وزیرستان میں اپنی کارروائیاں تیز کر دی ہیں ۔پنجاب حکومت نے پھانسی کے لئے جیل رولز میں ہنگامی ترامیم کر لی ہیں اور ڈیتھ وارنٹ کے بعد 14 سے 21دن کی مہلت بھی ختم کر دی گئی، جبکہ وفاقی حکومت نے تحفظ پاکستان قانون کے تحت گرفتار افراد کے خلاف مقدمات کی سماعت کے لئے پانچ خصوصی عدالتیں قائم کرنے کا فیصلہ بھی کیا ہے۔ دہشت گردی کے مقدمات کی سماعت کے لئے ملک بھر میں 28 خصوصی عدالتیں قائم کی جائیں گی اور اس سلسلے میں پہلے مرحلے پر وفاقی اور چاروں صوبائی دارالحکومتوں میں ایک ایک نئی عدالت قائم کی جا رہی ہے۔ ان تمام اقدامات سے معلوم ہوتا ہے کہ حکومت دہشت گردوں کی گردن میں پھانسی کا پھندہ ڈال کر پاکستانیوں کے دل میں جلنے والی سانحہ پشاور کی آگ کوکسی حد تک ٹھنڈا کرنے کی پوری کوشش کر رہی ہے۔ہم سب ان دہشت گردوں کو اپنے انجام تک پہنچتے دیکھنا چاہتے ہیں، لیکن اس بات کو نظر انداز نہیں کیا جا سکتا کہ عدالت سے سزا یافتہ دہشت گردوں کو موت کے گھاٹ اتارنے سے دُکھی دل پر مرہم رکھنے کا کام تو لیا جا سکتا ہے، لیکن زخم کو مکمل طور پرمندمل کرنے کے لئے یہ شائد بہت زیادہ مدد گار ثابت نہ ہو۔ ان میں سے بے شمار دہشت گرد توموت کے ڈر سے بے خوف ہوتے ہیں، وہ تو نکلتے ہی مرنے کے لئے ہیں، ان کو سزائے موت کا بھلا کیا ڈر؟دوسری طرف دہشت گردوں کو صرف پھانسی دینے سے تمام مسائل حل نہیں ہو ں گے، بلکہ دوسری بہت سی مشکلات کا مُنہ بھی کھل سکتا ہے۔ان کو پھانسی دے کر عبرت بھری ایک مثال تو قائم کی جا سکتی ہے ، سنگین نتائج سے آگاہ تو کیا جا سکتا ہے، لیکن اس طرح ان کامکمل خاتمہ کرنا ممکن نہیں ہے۔ اس فیصلے پر عمل درآمد کے بعد دہشت گرد اپنے ساتھیوں کا یہ انجام برداشت نہیں کریں گے اور اپنے غصے کا اظہار کرنے کے لئے کسی بھی حد تک جانے سے گریز نہیں کریں گے۔سانحہ پشاور نے یہ تو ثابت کر دیا ہے کہ دہشت گرد انسان تو درکنار حیوان بھی کہلانے کے لائق نہیں ،ان خونی درندوں میں جذبات و احساسات نام کی کوئی چیز نہیں ہے،یہ صرف گولی کی زبان میں بات کرنا جانتے ہیں،ان سے کوئی بھی توقع کی جا سکتی ہے۔اِسی لئے وزیراعظم کی طرف سے پھانسی کے حتمی اعلان کے بعد مزید خطرہ بڑھنے کا امکان پیدا ہوگیا ہے، مختلف انتباہی خبریں گردش کر رہی ہیں، انہی خطرات کے پیش نظر ملک بھر کے تعلیمی ادارے امتحانات کوملتوی کرتے ہوئے وقت سے پہلے ہی موسم سرما کی تعطیلات کے لئے بند کر دیئے گئے ہیں۔پہلے بھی انہی خطرات کے پیش نظر دہشت گردوں کو سزائے موت دینے کا عمل روک دیا گیا تھا، مسلم لیگ (ن) نے برسر اقتدار آنے کے بعدجب سزاؤں پر عمل درآمد کی بحالی کا اعلان کیاتھا تو طالبان کی جانب سے سنگین نتائج کی دھمکیوں کے باعث غیر اعلانیہ طور پر اس سلسلے کو روکنا پڑا تھا،لیکن اب وقت آ گیا ہے کہ ان کی دھمکیوں سے قطع نظر عملی قدم اٹھایا جائے۔ دہشت گردوں کے لئے موت کی سزا لازم ہے، لیکن دہشت گردی کو جڑ سے اکھاڑ پھینکنے کے لئے ایک مربوط پلان ترتیب دینے کی ضرورت ہے۔بعض حلقوں کے نزدیک پھانسی دینا ایک جذباتی عمل ہو سکتا ہے، کبھی کبھی جذبات سے کام لینااچھا ہوتا ہے، لیکن عقل و دانش کا دامن ہاتھ سے نہیں چھوٹنا چاہئے۔ سزائے موت پلان کا ایک جزو ہو سکتا ہے، لیکن صرف اِسی پر انحصار نہیں کیا جا سکتا، دہشت گردی کے خاتمے کے لئے قومی پالیسی مرتب کرنا ہو گی۔انسداد دہشت گردی کے لئے وزیر داخلہ چودھری نثار کی زیر صدارت جو پارلیمانی کمیٹی بنائی گئی ہے اسے جلد از جلد موثر حکمت عملی تشکیل دیناہو گی۔ دہشت گرد ہم سب کے مشترکہ دشمن ہیں، ان کا کوئی ایک ٹھکانہ نہیں ہے یہ ہمارے آس پاس چھپے ہوئے ہیں،ان کے سو ٹھکانے ہیں،یہ کسی ایک علاقے تک محدود نہیں ہیں،یہ تو ہمارے درمیان موجود ہیں۔یہ ایسے بد بخت دشمن ہیں جو پیٹھ پیچھے وار کرنے کے عادی ہیں،اس لئے ہم سب کو چوکنا و چوکس رہنے کی ضرورت ہے،اپنی آنکھیں کھلی رکھنی ہیں، متحد ہو کر ہر محاذ پر ان سے لڑنا ہو گا۔ دہشت گردی کی ہر واردات میں اندرونی ہاتھ ملوث پایا جاتا ہے، سانحہ پشاور میں بھی سکول کے لیب اسسٹنٹ کے ملوث ہونے کے شواہد ملے ہیں،ایسی کالی بھیڑوں کی کو بھی نشان عبرت بنانے کی ضرورت ہے تاکہ پھر کوئی ملکی مفاد سے نہ کھیل سکے۔ جس طرح امریکہ 9/11 کے بعد تبدیل ہوا اِسی طرح پاکستان کے لئے 12 16/ہے،اب پاکستان کو تبدیل کرنے کی ضرورت ہے، ہر پاکستانی کو بدلنا ہو گا، ذاتی مفاد سے بالا تر ہو کر ہر صورت ملک کے مفاد کو مقدم رکھنا ہو گا۔</TEXT>
