<DOCNO>1033776</DOCNO>
<HL>زبردستی کی شادیاں اور اس کے اثرات  تحریر: محمد رجاسب مغل ۔۔۔بریڈفورڈ</HL>
<AUTHOR>روزنامہ جنگ</AUTHOR>
<DATELINE> Pakistan 2016-08-07 05:08:00+05</DATELINE>
<TEXT>خواتین پر تشدد کے واقعات میں روزبروز اضافے بالخصوص ایشیائی ممالک میں خواتین کے ساتھ روا رکھے گئے سلوک پر پوری دنیا کی کمیونٹی میں ایک تشویش پائی جاتی ہے۔ برطانیہ میں آباد برٹش پاکستانی کمیونٹی کو بھی اس ساری صورت حال کی وجہ سے تنقید کا سامنا ہے بعض کا تو خیال یہ ہے کہ شاید ہم پھر سے اس دور کی جانب نکل کھڑے ہوئے ہیں جہاں عورت کی کوئی عزت و ناموس نہیں ہوتی تھی۔ بیٹیوں کو زندہ درگور کردیا جاتا تھا۔ ایک اندازے کے مطابق پوری دنیا میں ہرسال پانچ ہزار سے زائد لوگ غیرت کے نام پر قتل کردیئے جاتے ہیں جن میں گزشتہ سال پاکستان میں ایک ہزار سے زائد ایسے کیس ریکارڈ پر آئے ہیں مگر اس سے زیادہ ایسے کیس ہیں جن کو دبادیا گیا ہے۔ حالیہ دنوں میں قندیل بلوچ کے بعد سمعیہ شاہد کے قتل کی تفصیلات سامنے آنے کے بعد برٹش پاکستانیوں میں اضطرابی کیفیت پیدا ہوگئی ہے برطانوی پولیس بھی چھٹیوں کے دنوں میں پاکستان جانے والی بچیوں پر کڑی نظر رکھ رہی ہے اور ائیرپورٹ پر ان سے پاکستان جانے کی وجہ کے حوالے سے باریک بینی سے سوالات کرتی ہے۔ ادھر ممبر پارلیمنٹ نازشاہ اور کمیونٹی بھی مطالبہ کررہی ہے کہ حکومت پاکستان خواتین کو نہ صرف تحفظ فراہم کرے بلکہ غیرت کے نام پر قتل کے حوالے سے مجوزہ قانون سازی کو جلدازجلد مکمل کرکے غیرت کے نام پر قتل کرنےوالوں کے اس جرم کو ناقابل معافی قرار دیتے ہوئے کڑی سی کڑی سزا دے۔ پاکستان میں بالعموم مقتول کے اہل خانہ ہی مدعی ہوتے ہیں وہ یا تو ایسے کیسوں کو پولیس یا عدالت میں لے کر جاتے ہی نہیں اگر قاتل پکڑا بھی جائے تو ملی بھگت سے غیرت کے نام سے کیے گئے قتل کو مقتول کے وارث بن کر خون معاف کردیتے ہیں یوں قاتل بھی بچ جاتا ہے اور حوا کی بیٹی عزت و غیرت کے نام پربھینٹ چڑھ جاتی ہے۔ برطانیہ میں ہماری کمیونٹی میں یہ ایک المیہ ہے کہ ہم اپنے بچوں کی شادیاں ان کی مرضی کے بغیر زبردستی کردیتے ہیں اور وہ بھی پاکستان میں قریبی رشتوں کے لیے ایموشنل بلیک میل کرکے بچوں کو راضی کرلیا جاتا ہے یا یہ تصور کرلیا جاتا ہے کہ تھوڑے عرصے کے بعد لڑکا اور لڑکی کے ساتھ انڈرسٹینڈنگ ہوجائے گی مگر ایسا نہیں ہوتا۔ آج سے 20یا25سال قبل نوجوان لڑکے اور لڑکیاں اپنی مرضی نہ ہوتے ہوئے بھی والدین کے فیصلے قبول کرلیتے تھے اور ساری زندگی اپنی خوشیوں کی قربانی دے دیتے تھے۔ پھر ایسے بھی واقعات ہوئے کہ ان بچوں کی شادیوں کے نتیجے میں بچے اور بچیاں پیدا ہوئیں۔ ذمہ داریاں نبھاتے نبھاتے جب ان کے بچے جوان ہوجاتے ہیں تو وہ خود گھر چھوڑ کر چلے جاتے ہیں غلط راستوں کی طرف نکل جاتے ہیں۔ لیکن موجودہ نوجوان نسل کی اگرزبردستی شادی کر بھی لی جائے تو وہ شاید تھوڑا عرصہ صبر کرلیں گے مگر ان کو کہیں سے بھی تھوڑا سے راستہ ملے گا وہ نکل جائیں گے۔ وہ نہ اپنے کلچر کو دیکھیں گے اور نہ ہی مذہب اور شریعت کی قید کے پابند ہوں گے ان کو اپنی ذاتی خوشیاں عزیز ہوتی ہیں وہ اس طرف نکل کھڑے ہوتے ہیں۔ برطانیہ میں نوجوان نسل کا نکاح متعہ کی جانب رحجان بھی شاید یہی وجہ ہے تاکہ وہ ایک مخصوص وقت میں ایسے جیون ساتھی کا انتخاب کرسکیں جس سے وہ اپنی ساری زندگی خوشیوں سے گزار سکیں۔ ہماری کمیونٹی میں نکاح مسیار بھی عام ہوتا جارہا ہے جس کے تحت ایک عورت اس بات کی پابند نہیں ہوتی کہ وہ خاوند کے گھر رہے اور خاوند بھی نان و نفقہ کی پابندیوں سے آزاد ہوتا ہے۔یہ بھی بات سامنے آئی ہے کہ نکاح مسیار وہ خواتین کرتی ہیں جن کے خاوند انہیں چھوڑ کرچلے گئے۔ اب اس پر بچوں کی ذمہ داری ہے وہ گھر چھوڑ کر نہیں جاسکتی مجبوراً یہ راستہ اختیار کرلیتی ہیں۔ ان سارے معاملات کے تانے بانے والدین کے اس رویے کی وجہ سے جنم لے رہےہیں جس سے نوجوان نسل باغی ہوتی جارہی ہے اور بعض بچے بھی اس ساری صورت حال سے فائدہ اٹھانے کے لیے والدین کو بلیک میل کرتے ہیں۔ ہوسکتا ہے کہ زبردستی کی شادی وقتی طور پر بچے قبول کرلیتے ہیں مگر زندگی میں جب بھی انہیں موقع یا راستہ ملتا ہے تو وہ سب کچھ چھوڑ چھاڑ کر چلے جاتے ہیں۔ برطانیہ میں عورت کی مرضی کے بغیر زبردستی کی شادی کو ایک جرم قرار دیا گیا ہے مگر اس کے باوجود والدین اپنے بچوں کو برطانیہ سے باہر لےجاکر شادیاں کرتے ہیں۔ ادھر پولیس نے زبردستی کی شادیوں کے حوالے سے کمیونٹی سے اپیل کی کہ وہ اس کے لیے متحد ہوکر کام کرے بالخصوص مساجد میں امام کمیونٹی کو بچوں کے حوالے سے خصوصی لیکچر دیں کیونکہ زبردستی کی شادیوں میں لڑائی جھگڑے اور قتل تک کے واقعات میں دن بدن اضافہ ہوتا جارہا ہے۔</TEXT>
