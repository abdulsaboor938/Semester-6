<DOCNO>527721</DOCNO>
<HL>اے پی ایس اور سیکیورٹی فورسز پر حملوں میں ملوث 4 دہشتگرد انجام کو پہنچ گئے</HL>
<AUTHOR>روزنامہ پاکستان</AUTHOR>
<DATELINE> Pakistan 2015-12-29 09:41:33+05</DATELINE>
<TEXT>کوہاٹ(مانیٹرنگ ڈیسک)آرمی پبلک سکول پشاور حملے میں ملوث4دہشت گردوں کو سنٹرل جیل کوہاٹ میں تختہ دار پر لٹکا دیا گیا ،چاروں دہشت گرد سکیورٹی فورسز پر متعدد حملوں میں بھی ملوث ہیں ، جیل کے ارد گرد سکیورٹی انتہائی سخت رہی۔تفصیلات کے مطابق آرمی پبلک سکول پشاور اور سکیورٹی فورسز پرحملوں میں ملوث چار دہشت گردوں مراد ، نورسعید ، سراج الحق اور عنایت اللہ کو منگل کی صبح سنٹرل جیل کوہاٹ میں تختہ دار پر لٹکایا گیا ۔اس موقع پر جیل کے ارد گرد سکیورٹی انتہائی سخت رہی اور کسی کو پیر کی رات سے جیل کے اندر جانے کی اجازت نہ دی گئی ۔سکیورٹی ذرائع کے مطابق یہ حملہ آور سکیورٹی فورسز پر حملوں ، بھتہ خوری ، ٹارگٹ کلنگ سمیت متعدد سنگین جرائم میں بھی ملوث تھے اور ان افراد کو خیبرایجنسی کے علاقوں اور پشاور سے گرفتار کیا گیا تھا۔آرمی چیف جنرل راحیل شریف نے چار دہشت گردوں کے ڈیتھ وارنٹ پر دستخط کیے تھے، جنہیں فوجی عدالت کی جانب سے سزائے موت سنائی گئی تھی۔سزائے موت پانے والے دہشت گرد دھماکوں، خود کش حملوں ،قتل اور اغوا برائے تاوان جیسے سنگین جرائم میں ملوث تھے، جبکہ ان کے بارے میں یہ بھی کہا جا رہا کہ انہوں نے دہشت گردوں کی مالی معاونت بھی کی تھی۔فوجی عدالتوں کے قیام کا فیصلہ گزشتہ سال 16 دسمبر کو پشاور کے آرمی پبلک اسکول پر دہشت گردوں کے حملے کے بعد کیا گیا تھا جس میں 140 سے زائد طلبہ اور اساتذہ شہید ہوئے تھے۔خیال رہے کہ پاکستان میں پیپلز پارٹی کے گذشتہ دورِ حکومت میں غیر اعلانیہ طور پر پھانسی پر عملدرآمد پر پابندی عائد تھی تاہم دسمبر 2014 میں آرمی پبلک اسکول پر حملے میں 132 بچوں سمیت 150 سے زائد افراد کی ہلاکت کے بعد نیشنل ایکشن پلان کے تحت پابندی کا خاتمہ کرکے پھانسی پر عملدرآمد کا آغاز کیا گیا.ابتداء میں صرف دہشت گردی میں ملوث افراد کو پھانسیاں دی گئی تھی، تاہم مارچ 2015 سے ان افراد کی سزائے موت پر بھی عمل درآمد کیا جانے لگا جو دیگر جرائم میں ملوث تھے.دسمبر 2014 کے بعد سے 11 ماہ میں 300 سے زائد افراد کو پھانسی دی جا چکی ہے۔دوسری جانب پاکستان کی جانب سے سزائے موت پر عمل درآمد کو انسانی حقوق کی تنظیم ایمنسٹی انٹرنیشنل کی جانب سے تنقید کا نشانہ بنایا گیا.ایمنسٹی انٹرنیشنل کے جنوبی ایشیاء کے ریسرچ ڈائریکٹر ڈیوڈ گریفتس کا کہنا تھا کہ پاکستان میں جس تیزی سے پھانسیاں دی جا رہی ہیں یہ انسانی حقوق کی توہین ہے۔</TEXT>
