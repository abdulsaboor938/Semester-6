<DOCNO>1566461</DOCNO>
<HL>شکیل آفریدی، جیل سے فرار کیلئے امریکی منصوبہ ناکام!</HL>
<AUTHOR>نوائے وقت</AUTHOR>
<DATELINE> Pakistan 2018-05-03 01:21:08+05</DATELINE>
<TEXT>امریکی صدر رونالڈ ٹرمپ نے شکیل آفریدی کو ہیرو قرار دیکر اسے رہا کرانے کا اپنی انتخابی مہم کے دوران جو امریکیوں سے وعدہ کیا تھا اس وعدہ میں رنگ بھرنے کی کوششیں تو ایک عرصہ سے جاری ہیں، حال ہی میں روسی اخبار سُپونتک نے یہ سنسنی خیز انکشاف کیا کہ امریکہ نے ڈاکٹر شکیل آفریدی کو جیل سے فرار کرانے کا سازشی منصوبہ تیار کیا ہے اس حوالے سے اخبار نے امریکی سی آئی اے سے رابطہ کیا تو اس کے ترجمان نے کسی تبصرہ سے انکار کر دیا تاہم امریکی دفتر خارجہ کے ترجمان نے کہا کہ کہ ہم اُمید کرتے ہیں پاکستانی حکام ڈاکٹر شکیل آفریدی کے تحفظ کو یقینی بنائیں گے۔ پاکستانی حکام نے یقین دلایا ہے کہ ڈاکٹر شکیل آفریدی کی صحت بہتر ہے اوراس کے ساتھ بہتر سلوک کیا جا رہا ہے۔ ادھرامریکی اخبار وال سٹریٹ جرنل نے دعویٰ کیا کہ ٹرمپ انتظامیہ اسامہ بن لادن کی تلاش میں معاون کی رہائی کے لئے متحرک ہے اور امریکی حکام نے اس سلسلے میں پاکستانی حکام سے رابطہ کیا ہے یاد رہے حکومت خیبر پختونخواہ امریکی جاسوس کی سکیورٹی سے پہلے ہی ہاتھ اُٹھا چکی تھی اور مقامی مخبر نے بھی اس کے فرار کے منصوبے کی توثیق کر دی یہ سازش بے نقاب ہونے کے بعد ڈاکٹر شکیل آفریدی کو پہلے اڈیالہ جیل بعدازاں نامعلوم مقام منتقل کردیا گیا گزشتہ جمعرات کی شب اسے پشاور جیل سے منتقل کیا گیا یہ منتقلی اس قدر خفیہ رکھی گئی کہ جیل کے اعلیٰ حکام کو بھی اس کی اطلاع نہیں تھی۔ پشاور پولیس اور اعلیٰ حکام بھی اس سے لاعلم تھے جیل میں ہائی الرٹ کے احکامات دئیے گئے اور اس ہائی الرٹ کے دوران یہ تاثر دیا گیاکہ کوئی اعلیٰ شخصیت دورہ کر سکتی ہے جمعرات کی شب سکیورٹی اداروں کے اہلکار جیل حکام کے ساتھ جیل پہنچے۔ چند منٹوں کے اندر شکیل آفریدی کی منتقلی کے کاغذات تیار کئے گئے اس کے فوراً بعد اسے ایک بکتربند گاڑی میں بٹھا کر جیل سے لے جایا گیا یہ سب کچھ اس تیزی سے عمل میں آیا کہ جیل حکام کو کچھ سمجھ نہ آیا یہ کیا ہو رہا ہے۔ اسے بکتربند گاڑی میں کچھ دور لےجا کر ایک ہیلی کاپٹر میں سوار کرایا گیا اور نامعلوم مقام منتقل کر دیا گیا۔ ابتدائی اطلاعات پر اسے اڈیالہ جیل راولپنڈی منتقل کیا گیا ہے تاہم سرکاری ادارے اس کی تصدیق نہیں کر رہے۔ سکیورٹی اداروں کو ایسے شواہد و اطلاعات دستیاب ہوئی تھیں کہ اسے فرار کروا کر امریکہ لے جانے کی سازش تیار کی گئی ہے لیکن اس سازش پر عملدرآمد سے قبل ہی اسے یہاں سے منتقل کر دیا گیا۔ پاکستانی ایجنسی کی جانب سے یہ منصوبہ ناکام بنائے جانے کے حوالے سے روسی اخبار نے سی آئی اے سے رابطہ کیا تو اس کے ترجمان نے تبصرہ سے انکار کر دیا۔ ادھر شکیل آفریدی کے وکیل قمر ندیم ایڈووکیٹ کاکہنا ہے کہ ڈاکٹر شکیل آفریدی کو 2012ءمیں 33 سال قید کی سزا دی گئی تھی سزا کے خلاف اپیل پر 10 سال قید معاف ہو گئی تھی اور معافیاں لگنے کے بعد وہ اگلے ماہ یعنی مئی میں رہا ہو جائے گا۔ بی بی سی کے مطابق رہائی کے بعد شکیل آفریدی مستقل طور پر امریکہ میں رہے گا سوال پیدا ہوتا ہے اگر اسے اگلے ماہ رہا ہونا ہے تو پھر امریکی سی آئی اے نے اسے جیل سے فرار کرنے کا منصوبہ کیوں بنایا ہے امریکی ذرائع ابلاغ کے مطابق صدر ٹرمپ کے اسلام آباد سے کئے گئے مطالبات میں ڈاکٹر شکیل آفریدی کی حوالگی کا مطالبہ سرفہرست ہے۔ اپنی انتخابی مہم کے دوران ٹرمپ نے کہا کہ وہ اقتدار میں آیا تو شکیل آفریدی کو دو منٹ میں رہا کرا لیا جائے گا اور جب اس سے سوال کیا گیاکہ دو منٹ میںکیسے رہا کرایا جا سکے گا تو ٹرمپ نے کہا تھا ”امریکہ پاکستان کو جدید اسلحہ اور امدادی رقوم دیتا ہے اس لئے اسے یہ مطالبہ ماننا پڑے گا“ اسے جیل سے فرار کرانے کے منصوبے کا پس منظر ٹرمپ کا امریکی قوم کے سامنے سرخرو ہونا ہے۔ امریکی کانگرس سے منظور کردہ قانون کی ایک شق میں یہ تجویز کیا گیا ہے کہ ڈاکٹر شکیل آفریدی کو قیدی رکھنے کی وجہ سے پاکستان کو دی جانے والی 3 کروڑ 30 لاکھ ڈالر کی امداد روک لی جائے پاکستانی دفتر خارجہ کے ترجمان نے کہا ہے کہ ”کسی دباﺅ یا امداد کے بدلے شکیل آفریدی کو رہا نہیں کیا جائے گا وہ پاکستان کا شہری ہے پاکستان کے قانون کی خلاف ورزی کے جُرم میں قید ہے اس کیلئے ملک میں انصاف حاصل کرنے کے راستے کھلے ہیں۔ افسوس ناک حقیقت یہ ہے کہ اس کی قانون شکن حرکات سے پولیو مہم کونقصان پہنچا ڈاکٹر شکیل آفریدی کی وجہ سے پولیو مہم مشکوک ٹھہری اور اس مہم سے وابستہ 50 کارکن غیر ملکی ایجنٹس قرار دیکر شہید کر دئیے گئے ، وہ غیر ملکی ایجنسی کے لئے کام کرتا رہا اور ملک دشمن سرگرمیوں میں ملوث ہے۔“ ڈاکٹر شکیل آفریدی جیل میں سخت نگرانی میں ہے اس سے نہ اہل خانہ اور نہ میڈیا کے لوگوں کو ملاقات کی اجازت ہے صرف چند اعلیٰ عہدیدار ہی ملاقات کر سکتے ہیں۔ ڈاکٹر شکیل آفریدی نے ایبٹ آباد میں انسداد پولیو کی جعلی مہم چلائی جو بظاہر ایسا عمل ہے جسے سراہا جانا چاہئے یہ ڈاکٹر کئی برسوں سے پولیو مہم سے منسلک ہے ۔ لوگ اس پر بھروسہ کرتے تھے کہ یہ ان کی مدد کرتا ہے۔ یہ مرض اب بھی اس کے ملک میں موجود ہے لیکن اس مہم کے پوشیدہ مقاصد بھی تھے اس مہم کے لئے اسے رقم فراہم کرنے والوں کی کچھ شرائط کو پورا کرنا تھا اسے ہر بچے یا مریض کے ڈی این اے اور نجی معلومات پیسہ دینے والے فریق کو فراہم کرنا تھا۔ رقم فراہم کرنے والوں کودراصل ان بچوں میں سے ایک کے باپ کی تلاش تھی جسے ایبٹ آباد کے ایک گھر میں کمانڈو ایکشن کر کے ہلاک کر دیا گیا۔ روسی اخبار کے مطابق پاکستانی حکام نے امریکی مطالبہ پر شکیل آفریدی کو رہا کرنے سے انکار کر دیا کیونکہ ”یہ نہ صرف پاکستان کی خودمختاری اور نظام انصاف پر اثرانداز ہو گا بلکہ اس سے پاکستان کے اندر امریکی خفیہ سرگرمیاں بڑھ جائیں گی ”امریکی خفیہ ایجنسی“ سی آئی اے کے آلہ کار لوگوں کا حوصلہ بڑھے گا کہ بالآخر انہیں چھڑا لیا جائے گا ۔ قانونی کے علاوہ اس معاملے کا اخلاقی پہلو بھی ہے کسی مریض کی خفیہ معلومات جو ڈاکٹر کے علم میں آئیں انہیں افشاءکرنا بھی ڈاکٹری اصولوں کی خلاف ورزی ہے بہرحال شکیل آفریدی کے وکیل قمر ندیم کا یہ دعویٰ کہ اگلے ماہ سزا کی مدت پوری ہونے کے بعد شکیل آفریدی کو امریکہ کے حوالے کر دیا جائے گا اسوقت تک یہ دعویٰ ہی ہے جب تک ا یسانہ ہو جائے۔</TEXT>
