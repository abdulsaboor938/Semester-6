توہین عدالت کیس: تفتیشی ٹیم کا کراچی میں فیصل رضا عابدی کے پرانے گھر پر چھاپہ
کراچی: توہین عدالت کیس میں اسلام آباد کی تفتیشی ٹیم نے سابق سینیٹر فیصل رضا عابدی کے پرانے گھر پر چھاپہ مارا اور پوچھ گچھ کی۔ تفصیلات کے مطابق چیف جسٹس کے خلاف نازیبا زبان استعمال کرنے پر پیپلزپارٹی کے سابق سینیٹر فیصل رضا عابدی کے خلاف مقدمہ درج ہے اور گرفتاری کے بھی احکامات جاری کیے جاچکے ہیں۔ اسلام آباد کی تفتیشی ٹیم نے نارتھ ناظم آباد میں قائم فیصل رضا عابدی کے پرانے گھر پر چھاپہ مار کارروائی کی، اس دوران مذکورہ گھر میں رہنے والے افراد سے پولیس نے پوچھ گچھ کی اور بیان بھی ریکارڈ کیا، جبکہ سابق سینیٹر مذکورہ گھر پہلے ہی فروخت کرچکے ہیں۔ چیف جسٹس کے خلاف نازیبا الفاظ پر سابق سینیٹر فیصل رضا عابدی کے خلاف مقدمہ یاد رہے کہ چیف جسٹس آف پاکستان جسٹس میاں ثاقب نثار کے خلاف نازیبا الفاظ بولنے کے معاملے پر پیپلز پارٹی کے سابق سینیٹر فیصل رضا عابدی کے خلاف 21 ستمبر کو انسداد دہشت گردی کی دفعات کے تحت مقدمہ درج کیا گیا تھا۔ اسلام آباد کے تھانہ سیکٹریٹریٹ میں مقدمہ سپریم کورٹ کی مدعیت میں درج کیا گیا تھا۔ پولیس کا کہنا تھا کہ فیصل رضا عابدی نے ایک ٹی وی پروگرام میں چیف جسٹس کے خلاف نازیبا الفاظ استعمال کیے تھے۔ ایف آئی آر میں مذکورہ پروگرام کے اینکر کا نام بھی درج کیا گیا ہے اور اس کے خلاف بھی کارروائی کی جائے گی۔ خیال رہے کہ فیصل رضا عابدی سنہ 2009 سے 2013 تک پی پی کے سینیٹر رہے۔ اس دوران وہ کئی قائمہ کمیٹیوں کے رکن بھی رہے۔ comments
