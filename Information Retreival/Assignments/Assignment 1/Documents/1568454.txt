<DOCNO>1568454</DOCNO>
<HL>مقبوضہ کشمیر: لاپتہ افراد کے لواحقین کا احتجاجی دھرنا، بھارتی اہلکاروں کی خاتون کو کیمپ میں لے جا کر عصمت دری</HL>
<AUTHOR>نوائے وقت</AUTHOR>
<DATELINE> Pakistan 2018-04-30 03:45:45+05</DATELINE>
<TEXT>سری نگر (اے پی پی‘ نیٹ نیوز) مقبوضہ کشمیر میں بھارتی مظالم کیخلاف مظاہروں کا سلسلہ گزشتہ روز بھی جاری رہا۔ اس دوران مختلف مقامات پر احتجاجی جلوس اور ریلیاں نکالی گئیں۔ بھارتی فورسز کے ہاتھوں گزشتہ 28برس کے دوران لاپتہ ہونے والے کشمیریوںکے عزیز و اقارب نے سرینگر میں ایک پر امن احتجاجی دھرنا دیا۔ کشمیر میڈیاسروس کے مطابق لاپتہ افراد کے والدین کی تنظیم ( اے پی ڈی پی) کے زیر اہتما م سرینگر کی پریس کالونی میں دیے جانے والے دھرنے میں خواتین کی ایک بڑی تعداد شریک تھی۔ دھرنے کے شرکانے سروں پر سفید پٹیاں باندھ رکھی تھیںجن پر لاپتہ افراد کے نام درج تھے۔ انسانی حقوق کمشن نے قابض انتظامیہ سے بھارتی فورسز کے ہاتھوں 2016کی احتجاجی تحریک کے دوران بڑے پیمانے پر کشمیری جوانوں کے قتل کے حوالے سے تفصیلی رپورٹ طلب کر لی ہے۔کل جماعتی حریت کانفرنس کے ترجمان نے بھارتی پولیس کی طرف سے آزادی پسند کارکنوں کی جھوٹے اور بے بنیاد مقدمات میں گرفتاری کی شدید مذمت کی ہے۔سرینگر میں جاری ایک بیان میں کہا کہ بھارتی پولیس نے بے گناہ نوجوانو ں کو گرفتار کر کے انہیں سیاسی انتقام کا نشانہ بنانا اپنا وطیرہ بنا لیا ہے۔بھارت مقبوضہ کشمیر میں انسانی حقوق کی دھجیاں بکھیر رہا ہے۔بھارتی حکومت کے عہدیداروں نے کہا ہے کہ اسلام آباد حلقے میں لوک سبھا کے ضمنی انتخابات کے لیے حالات سازگار نہیں ہیں اس لیے اگلے سال اپریل میں آئندہ عام انتخابات کے انعقاد تک یہاں ضمنی انتخابات نہیں کرائے جا سکتے ۔ادھر جموں میں ایک 24سالہ خاتون نے کہا ہے بھارتی پیرا ملٹری سنٹرل ریزرو پولیس فورسز کے ایک اہلکارنے اسے کیمپ میں لے جاکر اس کی آبروریزی کی اور حبس بے جا میں رکھا ۔ ضلع پونچھ کے علاقے منڈی سے تعلق رکھنے والی خاتون نے پولیس سٹیشن دومانہ میںتحریری شکایت درج کراتے ہوئے کہاکہ سی آر پی ایف کے تین اہلکاروں کا ایک گروپ اسے مدد کرنے کے بہانے کیمپ میں لے گیا جہاں ایک اہلکار نے اس کی آبرو ریزی کی۔ خاتون نے کہاکہ سی آر پی ایف اہلکار نے واقعے کی ویڈیو فلم بنائی اور ان کو دھمکی دی کہ اگر اس نے واقعے کے بارے میں پولیس یا کسی اور کو بتایا تووہ ویڈیو سوشل میڈیا پر جاری کرے گا۔ کشمیر</TEXT>
