<DOCNO>943073</DOCNO>
<HL>علماء کرام کی اپیل پر ملک گیر مظاہرے ، احتجاج ، نعرے</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-05 05:03:00+05</DATELINE>
<TEXT>کراچی / حیدر آباد (اسٹاف رپورٹر / بیورو رپورٹ) سابق گورنر پنجاب سلمان تاثیر کے قتل کے جرم میں ممتاز قادری کو پھانسی دینے کیخلاف پاکستان بھر کے علماء کرام کی اپیل پر ملک گیر مظاہرے کئے گئے ، کراچی ، حیدر آباد ، لاہور ، فیصل آباد ، ملتان ، اسلام آباد ، راولپنڈی سمیت متعدد شہروں میں سنی تحریک ، جماعت اسلامی ، جے یو پی (نورانی ) ، جے یو آئی (ف) ، ملی یکجہتی کونسل اور دیگر اہلسنت جماعتوں کی جانب سے ریلیاں نکالی گئیں ،سیمینارز ، جلسے ، جلوس اور کانفرنسز کا انعقاد کیا گیا ، احتجاجی مظاہروں اور ریلیوں میں ممتاز قادری کو پھانسی دینے پر حکومت کیخلاف شدید نعرے لگائے ۔ تفصیلات کے مطابق ممتاز قادری کی پھانسی کے خلاف ملی یکجہتی کونسل کے سربراہ ڈاکٹر ابو الخیر زبیر اور دیگر قائدین کی اپیل پر ملک بھر کی طرح کراچی میں بھی مظاہرے اور ریلیاں نکالی گئیں ، مساجد میں آئمہ اور خطباء نے اجتماعات جمعہ میں ممتاز قادری کی خراج عقیدت پیش کیا ۔ تنظیمات اہلسنت میں شامل سنی جماعتوں کے ہزاروں کارکنان تحریک لبیک یا رسول اللہ ﷺ کی اپیل پر بعد نماز جمعہ نورانی چورنگی مزار پر جمع ہوئے اور تحریک کے قائدین مفتی غلام غوث بغدادی ، علامہ سید مظفر حسین شاہ ، علامہ قاضی احمد نورانی ، اویس نورانی ، صاحبزادہ ریحان امجد نعمانی ،مفتی عابد مبارک ، علامہ عقیل انجم ، مبین قادری ، طیب قادری ، ڈاکٹر سید محمد اشرف اشرفی ، مفتی آصف قادری ، مفتی بلال قادری ، علامہ محمد اشرف گورمانی ، علامہ مفتی بشیر القادری ، مفتی عبد الحلیم ہزاروی اور دیگر قائدین کی قیادت میں تبت سینٹر تک لبیک یارسول اللہ ﷺ مارچ کیا۔ مختلف مذہبی جماعتوں نے ممتاز قادری کی پھانسی کے خلاف حیدرآباد میں احتجاجی مظاہرے اور دھرنے دیئے اور ریلیاں نکالی گئیں۔ ملی یکجہتی کونسل کی جانب سے حیدرچوک پر ایک احتجاجی جلسہ کیا گیا جس میں جماعت اسلامی‘ جے یو پی (نورانی)‘ جے یو آئی (ف) و دیگر جماعتوں نے شرکت کی‘ مظاہرین ہا تھو ں میں پلے کارڈ اٹھائے ممتازقادری کے حق میں نعرے لگارہے تھے۔ احتجاجی جلسہ عام سے ملی یکجہتی کونسل سمیت دیگر جماعتوں کے رہنماؤں نے خطاب کیا۔ جماعت اسلا می سندھ کے تحت امیر جماعت اسلامی پاکستان سراج الحق کی اپیل پر ممتاز قادری شہید کو پھانسی دینے کی کارروائی کیخلاف جمعہ کو یومِ احتجاج منایا گیا۔ اس حوالے سے ہو نے والے احتجاجی مظاہروں سے جماعت اسلامی کے مرکزی، صوبائی اور مقامی رہنماؤں کے علاوہ مختلف دینی جما عتوں کے رہنماؤں نے خطاب کیا۔مساجد میں علماءکرام نے حکومتی ظالمانہ اقدام کیخلاف خطاب اور مذمتی قراردادیں منظور کی گئیں۔ پا کستان سنی تحریک کے زیر اہتمام ملک بھر میں یو مِ و فا ئے رسول ﷺ کے طور پر منا یا گیا ۔اس سلسلہ میں ریلیاں ،سیمینارز،جلسے ،جلوس ،کا نفرنسزکا انعقاد کیا گیا ۔جبکہ سب سے بڑی ریلی داتا دربار چو ک سے نکالی گئی جو پنجاب اسمبلی ہا ل چو ک پہنچ کر اختتام پذیر ہوئی ۔ریلی سے خطاب کر تے ہوئے ڈویثر نل صدر علامہ مجا ہد عبدالر سول خان، علامہ رضا ئے مصطفی نقشبندی، سردار محمد طا ہر ڈوگر ،شیخ محمد نواز قادری ودیگر نے کہا کہ لاکھوں عوام سڑکوں پر ہونے کے باوجود ہم نے صبر کا دامن ہاتھ سے نہیں چھوڑا ۔ راولپنڈی میں مختلف مذہبی جماعتوں اور تنظیموں کی طرف سے نکالی گئیں ریلیاں مری روڈ پر آکر اکھٹی ہوئیں اور تیلی محلہ تک احتجاجی مارچ کیا گیا۔جس کی قیادت جامعہ محمدیہ کے مولانا ضیاء الحق،حافظ سعید اختر،قاری عطم الرحمان ،پیر غفران محمود،قاری اشفاقصابری،علامہ عنایت الرحمان اور دیگر کررہے تھے۔مقررین نے خطاب کرتے ہوئے کہا کہ 27مارچ کو لیاقت باغ میں ممتاز قادری کا چہلم کیا جائے گا۔عوام نواز شریف کی مسلم لیگ کو ووٹ نہ دیں۔کینٹ کے شہریوں نے ممتاز قادری کو پھانسی دینے کے خلاف آخری سٹاپ ٹینچ بھاٹہ میں احتجاجی مظاہرہ کیا۔حتجاجی مظاہرے میں کینٹ کی مختلف مساجد سے علماء کی قیادت میں جلوس آخری بس سٹاپ پہنچے جہاں مختلف سیاسی و دینی جماعتوں کے قائدین، تاجر راہنماؤں اور علماء کرام نے خطاب کیا، مظاہرین نے حکومت کے خلاف نعرہ بازی کی۔ مظاہرے کی قیادت جماعت اسلامی ضلع راولپنڈی کے سیکرٹری راجہ محمد جواد، رضوان احمد، سید عارف شاہ شیرازی، مولانا عبدا لر حیم بابر، حافظ ملک معین احمد، عمران شہزاد پوپی، خلیل احمد، حافظ سیف الرحمن، مولانا حمید اللہ رضوان، مولانا محبوب الصالحین، مولانا عامر سہیل،مولانا خالد، مولانا حبیب الرحمن، قاری صلاح الدین، قاری حبیب اور دیگر نے کی۔</TEXT>
