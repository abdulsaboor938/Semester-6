<DOCNO>603804</DOCNO>
<HL>پنجاب کی مختلف جیلوں میں مزید 3مجرموں کو پھانسی ،لاشیں ورثاء کے سپرد</HL>
<AUTHOR>روزنامہ پاکستان</AUTHOR>
<DATELINE> Pakistan 2015-05-24 02:53:38+05</DATELINE>
<TEXT>فیصل آباد، لاہور/ملتان(بیورورپورٹ ،کرائم سیل)پنجاب کی مختلف جیلوں میں مزید3مجرمان کو پھانسی دے دی گئی،لاشیں ورثاء کے سپرد،فیصل آباد میں صلح نامہ پیش کرنے پر ایک مجرم کی پھانسی پر عملدرآمد آخری لمحے روک دیا گیا،سانحہ پشاور کے بعد تختہ دار پر لٹکائے جانے والے قیدیوں کی تعداد111ہو گئی۔ تفصیلات کے مطابق ہفتہ کی صبح بے گناہ انسانوں سے زندگی چھیننے والے تین مجرم انجام کو پہنچ گئے ، لاہور کی کوٹ لکھپت جیل میں قتل کے مجرم عرفان عرف راشد کو تختہ دار پر لٹکا دیا گیا ۔ مجرم نے معمولی تنازع پر دو افراد کو فائرنگ کر کے قتل کر دیا تھا۔ سنٹرل جیل ساہیوال میں وزیر نامی مجرم کو پھانسی دے دی گئی ۔ مجرم نے 1991 میں راجن پور میں ایک شخص کو قتل کر دیا تھا ۔ ملتان کی سنٹرل جیل میں تین افراد کے قتل کے جرم میں عبدالغفار کو تختہ دار پر لٹکا دیا گیا ۔ مجرم نے 1999 میں مظفر گڑھ میں گھریلو تنازعے پر بیوی سمیت تین افراد کی جان لی تھی ۔ پھانسی پانے والے مجرموں کی لاشیں ورثا کے حوالے کر دی گئی ہیں۔پھانسی سے قبل مجرمان کا طبعی معائنہ کرانے اور ورثاء سے ملاقات کے قانونی تقاضے پورے کئے گئے۔ان مجرمان کی اپیلیں صدر مملکت اور اعلیٰ عدلیہ نے مسترد کر دی تھیں ۔ دوسری طرف فیصل آباد جیل میں ورثا کی جانب سے صلح نامہ پیش کرنے پر سلیم نامی قیدی کی پھانسی پر عملدرآمد آخری لمحے روک دیا گیا۔ واضح رہے کہ سانحہ پشاور کے بعد سے اب تک سزائے موت کے 111 قیدیوں کو تختہ دار پر لٹکایا جاچکا ہے جن میں دہشت گرد بھی شامل ہیں۔ادھرڈسٹرکٹ جیل فیصل آبادمیں ملت کالونی نمبر2کے رہائشی مجرم محمد سلیم عرف مکھنا کی پھانسی گزشتہ روز مقتول کے لواحقین سے صلح نامہ ہونے پر ملتوی کر دی گئی. مجرم محمد سلیم کے خلاف 2004میں قتل اور حدود آرڈیننس کا مقدمہ تھانہ ڈی ٹائپ کالونی میں درج ہوا تھا مقدمہ کی سماعت کے بعد عدالت نے جرم ثابت ہونے پر پھانسی کی سزا دی تھی گذشتہ روز پھانسی سے قبل مقتول لیاقت علی کے بھائی شوکت علی اور والدہ خورشید بی بی زوجہ تاج دین نے ڈسٹرکٹ جیل میں سول جج و سپیشل مجسٹریٹ دلشاد احمد کے سامنے پیش ہو کر تحریری راضی نامہ پیش کر دیا اور بیان بھی دے دیا جس پر مجرم محمد سلیم کی پھانسی مؤخر کر دی گئی.</TEXT>
