<DOCNO>1855658</DOCNO>
<HL>مقبوضہ کشمیر بھارتی مظالم جاری مظاہر ے ہڑتال 50 سے زائد نوجوانوں گرفتار</HL>
<AUTHOR>نوائے وقت</AUTHOR>
<DATELINE> Pakistan 2016-11-05 01:57:22+05</DATELINE>
<TEXT>سری نگر + مظفر آباد (اے این این+اے پی پی) مقبوضہ کشمیر میں بھارتی فوج کے نہتے کشمیریوں پر مظالم جاری ہیں اور مزید 50 سے زائد نوجوانوں کو گرفتار کرلیا گیا ¾ سری نگر کی جامع مساجد پر بدستور تالے ¾ لوگوں کو نماز جمعہ ادا کرنے سے روک دیاگیا ¾ متعدد حریت پسند رہنما بدستور گھروں میں نظر بند ¾ وادی میں مسلسل 118 ویں روز بھی کرفیو نافذ رہا، لوگ گھروں میں محصور ¾ کھانے پینے کی اشیاءاور ادویات کی شدید قلت پیدا ہوگئی ¾ ریاستی پولیس اور بھارتی فوج کی جانب سے گھر گھر تلاشی کارروائیاں بھی جاری۔ تفصیلات کے مطابق مقبوضہ کشمیر میں گزشتہ روز بھی بھارتی فوج کی ”بدمعاشیاں“ اپنے عروج پر رہیں اور احتجاجی مظاہروں کے دوران 50 سے زائد نہتے کشمیریوں کو حراست میں لے کر تھانوں میں بند کردیاگیا ۔ سرینگر ، شوپیاں، پلوامہ اور دیگر جگہوں پر گرفتاریوں کے خلاف احتجاج، مظاہرین اور پولیس کے درمیان جھڑپوں، لاٹھی چارج ،پیلٹ گن کا استعمال اورٹیئر گیس شلنگ کے واقعات میں15افراد زخمی ہوئے۔علاوہ ازیں بھارتی فوجیوں نے مظالم کا سلسلہ جاری رکھتے ہوئے سری نگر سمیت مختلف علاقوں کی جامع مساجد کو تالے لگا دیئے جس کے باعث لوگ نماز جمعہ ادا کرنے سے محروم رہے جبکہ مختلف علاقوں میں مزاحمتی لیڈران کی کال پر مکمل اور ہمہ گیر ہڑتال سے تمام تر کاروبار زندگی بدستور ٹھپ پڑا رہا۔ دکانیں، بنک، سکول، کالج، سرکاری ا ورغیر سرکاری دفاتربند رہے جبکہ سڑکوں سے ٹریفک مکمل طور غائب رہا۔ادھر سبزی منڈی پام پورہ میں روڈ پر تعینا ت فورسز اور پولیس اہلکاروں پر پتھراﺅ کیا گیا جبکہ کئی گا ڑیوں کو بھی سنگ باری کا نشانہ بنایا گیا۔ دوسری طرف بارہ مولا سب جیل میں قیدیوں کی بھوک ہڑتال بدستور جاری ہے۔ دریں اثنامقبوضہ کشمیرمیں جموںوکشمیر لبریشن فرنٹ کے چیئرمین یاسین ملک نے بارہمولہ سب جیل میں کشمیری نظربندوں پر حملے اور ان کی ابتر حالت پرشدید تشویش ظاہر کرتے ہوئے کہا ہے کہ بارہمولہ سب جیل میں نظربندوں پر حملے نے ایک بار پھر جموں کشمیر میں جاری ریاستی دہشت گردی کے مکروہ چہرے کو عیاں کردیا ہے۔ جیل میں نظربندسینکڑوں کشمیریوں کی زندگی کو شدیدخطرہ لاحق ہے۔ کٹھ پتلی وزیراعلیٰ محبوبہ مفتی نے کشمیریوں پر ظلم وتشددکے سابقہ تمام ریکارڈ توڑ دیئے ہیں۔عالمی ادارہ ریڈکراس سمیت انسانی حقوق کی بین الاقوامی تنظیمیں کشمیریوں کی حالت زار کا سخت نوٹس لیں۔ جب کہ اجلاس سے خطاب میں متحدہ جہاد کونسل کے چیرمین صلاح الدین نے شہدائے جموں کو خراج عقیدت پیش کرتے ہوئے کہا ہے کہ 6نومبر 1947ء کا قتل عام تاریخ کشمیر کا ایک المناک اور وحشت ناک باب ہے، مقبوضہ کشمیر کے مسلم عوام کے ساتھ یہ سلسلہ آج بھی جاری ہے۔ شہدائے کشمیر کی قربانیوں کا تقاضا ہے کہ جاری جدوجہد ہر سطح پر اور ہر صورت میں تب تک جاری و ساری رہے جب تک پورا جموں و کشمیر مکمل طور پر آزاد نہیں ہوتااور ایسا کوئی فارمولہ یا ایسا کوئی حل کسی بھی صورت قبول نہ کیا جائے جس میں جموں کے عوام شامل نہ ہوں۔ ادھر صورہ میں اجتماع سے خطاب میں حریت کانفرنس (ع) کے چیئرمین میرواعظ عمر فاروق نے کہا ہے کہ بھارت کے جابرانہ ہتھکنڈے کشمیریوں کو ان کی آزادی کی منزل سے نہیں روک سکتے ¾ جانی و مالی قربانیوں کی حفاظت اور خون سے سینچی ہوئی حق و انصاف پر مبنی تحریک آزادی ایک دن ضرور کامیابی سے ہمکنار ہوگی ،کشمیری کبھی بھی اپنے مطالبات سے پیچھے نہیں ہٹیں گے۔ مقبوضہ کشمیر</TEXT>
