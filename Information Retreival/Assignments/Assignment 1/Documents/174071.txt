<DOCNO>174071</DOCNO>
<HL>اسحق ڈار اشتہاری قرار ، عمران پر مقدمات سے دہشتگردی کی دفعات ختم کرنے کی استدعا مسترد</HL>
<AUTHOR>روزنامہ پاکستان</AUTHOR>
<DATELINE> Pakistan 2017-12-12 04:27:49+05</DATELINE>
<TEXT>اسلام آباد(مانیٹرنگ ڈیسک) احتساب عدالت نے آمدن سے زائد اثاثے بنانے کے ریفرنس میں مسلسل غیر حاضری پر اسحق ڈار کو اشتہاری ملزم قرار دیدیا۔اسلام آباد کی احتساب عدالت کے جج بشیر نے نیب کی جانب سے اسحاق ڈار کیخلاف دائر آمدن سے زائد اثاثے بنانے کے ریفرنس کی سماعت کی۔عدالت نے مسلسل غیر حاضری پر اسحاق ڈار کو اشتہاری قرار دیتے ہوئے ۔ضامن احمد علی قدوسی کو حتمی شوکاز نوٹس جاری کردیا۔عدالت نے ضامن کو تین روز کے اندر ملزم کو پیش کرنے کا حکم دیا اور کہا کہ ملزم کو پیش نہ کرنے کی صورت میں 50 لاکھ روپے کے زرضمانت مچلکے ضبط کرلیے جائیں گے۔ نیب کے سپیشل پراسیکیوٹر عمران شفیق نے عدالت سے ملزم کو اشتہاری قرار دینے کی درخواست کی تو وکیل صفائی کی جانب سے اس کی شدید مخالفت کی گئی اور اسحاق ڈار کی نئی میڈیکل رپورٹ عدالت میں پیش کی۔اسحاق ڈار کے وکیل نے عدالت کو بتایا کہ ان کے موکل کی ایم آر آئی کا انتظار تھا، سینے میں اب بھی تکلیف ہے جبکہ دل کی شریان میں بھی معمولی سا مسئلہ ہے۔وکیل نے کہا کہ اسحاق ڈار کے مزید ٹیسٹ ہوں گے، نیب نے اب تک میڈیکل رپورٹ کی تصدیق نہیں کرائی جب کہ وارنٹ کی تعمیل لاہور کے پتے پر کی گئی وہ تو وہاں رہتے ہی نہیں۔اس موقع پر سپیشل پراسیکیوٹر نیب نے کہا کہ ملزم کو تمام عدالتی کارروائی کا علم ہے اس لئے وارنٹ لندن بھجوانے کی ضرورت نہیں ہے۔ سابق ڈپٹی پراسیکیوٹر جنرل نیب قاضی مصباح بھی اسحاق ڈار کی طرف سے عدالت میں پیش ہوئے اور عدالت سے درخواست کی کہ وہ اسحاق ڈار کی طرف سے دلائل دینا چاہتے ہیں جس پر فاضل جج نے کہا کہ آپ مقدمے میں وکیل نہیں اس لئے دلائل کی اجازت نہیں دے سکتے۔اسحاق ڈار کے وکیل نے کہا کہ ان کے موکل باعث صحت کی خرابی احتساب عدالت پیش نہیں ہو سکتے، طبیعت خراب ہونے سے پہلے اسحاق ڈار باقاعدگی سے پیش ہوتے تھے۔عدالت نے وکیل صفائی کے دلائل سننے کے بعد تین بار پیش کی جانے والی میڈیکل رپورٹ کو مسترد کرتے ہوئے وفاقی وزیر اسحاق ڈار کو اشتہاری قرار دیدیا۔دریں اثنااسلام آباد ہائیکورٹ نے اسحاق ڈارکے ناقابل ضمانت وارنٹ گرفتاری کیخلاف درخواست کی سماعت20 دسمبر تک ملتوی کردی۔تفصیلات کے مطابق اسلام آباد ہائیکورٹ میں اسحاق ڈار نے ٹرائل کورٹ سے مفرورقراردینے کوبھی چیلنج اور حاضری سے استثنیٰ کی درخواست دائر کررکھی تھی،ہائیکورٹ کے جسٹس اطہرمن اللہ اورجسٹس میاں گل حسن نے سماعت کی۔دوران سماعت اسحاق ڈار کے وکیل نے موقف اختیار کیا کہ اسحاق ڈارنمائندے کے ذریعے ٹرائل کارروائی کاحصہ بنناچاہتے ہیں،وہ خراب صحت کی وجہ سے عدالت پیش نہیں ہوسکتے،جسٹس اطہرمن اللہ نے استفسارکیا کہ اسحاق ڈار کی واپسی کب تک ہے؟وکیل درخواستگزار نے بتایاکہ اسحاق ڈار10 سے 15روزمیں واپس آسکتے ہیں،ڈاکٹراجازت دیں تواسحاق ڈار واپس آئیں گے۔اس پر عدالت نے کہا کہ اسحاق ڈار کی واپسی کوڈاکٹرز کی اجازت سے مشروط نہ کریں،درخواست گزارواپسی پرتیارنہ ہوتوریلیف کیسے دے سکتے ہیں؟،اسحاق ڈارکی واپسی کاصحیح وقت دیا جائے۔جسٹس اطہرمن اللہ نے استفسار کیا کہ ابھی تک ڈاکٹرز نے وقت نہیں دیا؟کیاہم یہ سمجھیں کہ وہ لا محدودوقت کیلئے نہیں آئیں گے؟۔عدالت نے موقف سننے کے بعد اسحاق ڈارکی حاضری سے استثنیٰ کی درخواست مستردکردی اورناقابل ضمانت وارنٹ گرفتاری کیخلاف درخواست پرنیب کو نوٹس جاری کرتے ہوئے ایک ہفتے میں جواب طلب کرلیااور کیس کی سماعت 20 دسمبرتک ملتوی کردی۔  اسلام آباد )مانیٹرنگ ڈیسک ) انسداد دہشت گردی کی عدالت نے عمران خان کے خلاف پی ٹی وی حملہ سمیت دیگر کیسز سے اے ٹی سی کی دفعات نکالنے اور مقدمہ سیشن کورٹ منتقل کرنے کی درخواست مسترد کردی۔انسداد دہشت گردی کی عدالت کے جج شاہ رخ ارجمند نے چیئرمین پی ٹی آئی عمران خان کے خلاف پی ٹی وی اور پارلیمنٹ حملوں، ایس ایس پی عصمت اللہ جونیجو پر تشدد سمیت چار مقدمات کی سماعت کی۔عمران خان آج چوتھی بار انسداد دہشت گردی عدالت کے روبرو پیش ہوئے ہیں۔تیسری پیشی پر چیرمین تحریک انصاف عدالت کی جانب سے بار بار طلب کیے جانے پر اپنے وکیل اور پارٹی رہنما بابر اعوان پر برہم ہوگئے۔ عدالت میں مقدمات سے دہشت گردی دفعات ختم کرنیکی عمران خا ن کی درخواست پر ان کے وکیل بابر اعوان نے دلائل دیئے۔دوران سماعت عمران خان کے وکیل بابر اعوان نے مؤقف اپنایا کہ پولیس کے مطابق پی ٹی آئی اور عوامی تحریک کے کارکنان نے ڈنڈوں، غلیلوں سے کیا، کیا ڈنڈوں اور غلیلوں سے حملہ کرنا دہشت گردی ہے؟ پولیس کی جا نب سے پراسیکیوٹر چوہدری شفقات نے دلائل دیتے ہوئے مقدمات سے دہشتگردی کی دفعات نکالنے کی درخواست کی مخالفت کی ۔پرا سیکیو ٹر کا کہنا تھا کہ عمران خان پہلے کیس میں تین سال تک مفرور رہے اور پیش ہوتے ہی عدالت کے دائرہ اختیار پر سوال اٹھا دیا، ملزم کو اس کیس ضمانت بھی نہیں ملنی چاہیے۔پراسیکیوٹر نے دلائل دیتے ہوئے کہا کہ دھرنا طاقت کے ذریعے منتخب حکومت کا تختہ الٹنے کے لیے تھا۔بابر اعوان نے کہا کہ ان مقدمات میں دہشتگردی کا کوئی عنصر نہیں، اگر کوئی جرم ہوا بھی تو وہ دہشتگردی کا جرم نہیں۔اس موقع پر پراسیکیوٹر نے عمران خان کے خلاف ایف آئی آر کا متن اور ان کی تقاریر پڑھ کر سنائیں، پراسیکیوٹر کا کہنا تھا کہ عمران خان نے اپنے کارکنان کو اشتعال دلایا اور وزیراعظم ہاؤس پر قبضہ کرنے کا کہا۔بابر اعوان نے کہا کہ صرف تقاریر پر دہشت گردی کا مقدمہ نہیں بنایا جاسکتا، پھر تو پاناما کا فیصلہ آنے کے بعد حکومتی وزرا پر 2 ہزار پرچے بننے چاہیے تھے۔پراسیکیوٹر نے عمران خان اور عارف علوی کی گفتگو کا ریکارڈ بھی عدالت میں پیش کیا جس پر بابر اعوان نے حیرانی کا اظہار کرتے ہوئے ریکارڈ مانگا۔بابر اعوان کی جانب سے استدعا کی گئی کہ مقدمے کا ٹرائل اے ٹی سی کی بجائے سیشن کورٹ میں کیا جائے۔عدالت نے دونوں جانب سے دلائل سننے کے بعد کیس پر فیصلہ محفوظ کیا جو تھوڑی ہی دیر میں سنادیا گیا۔انسداد دہشت گردی کی عدالت کے جج شاہ رخ ارجمند نے مقدمے سے اے ٹی سی کی دفعات نکالنے اور اسے سیشن کورٹ منتقل کرنے کی عمران خان کی استدعا مسترد کردی۔عدالت نے چیرمین تحریک انصاف کی عبوری ضمانت میں 19 دسمبر تک توسیع کردی اور انہیں آئندہ سماعت پر پیش ہونے کا حکم دیا گیا ہے۔  اسلام آباد( مانیٹرنگ ڈیسک) سپریم کورٹ آف پاکستان نے سابق وزیراعظم نواز شریف کے خلاف حدیبیہ پیپرز ملز ریفرنس کو براہِ راست ٹیلی ویڑن پروگرامز میں زیر بحث لانے پر پابندی عائد کردی۔جسٹس مشیر عالم، جسٹس قاضی فائز عیسیٰ اور جسٹس مظہر عالم خان میاخیل پر مشتمل سپریم کورٹ کے تین رکنی بینچ لاہور ہائی کورٹ کے 2014 کے فیصلے کے خلاف قومی احتساب بیورو (نیب) کی جانب سے درخواست پر سماعت کی۔سماعت کے دوران عدالت نے حدیبیہ پیپر ملز ریفرنس پر حکم دیتے ہوئے کہا کہ اس کیس سے متعلق لائیو ٹیلی ویڑن پروگرامز میں بات چیت نہیں ہو سکتی تاہم اس کیس کے حوالے سے کورٹ رپورٹنگ ہو سکتی ہے۔سپریم کورٹ نے پاکستان الیکٹرونک میڈیا ریگولیٹر اتھارٹی (پیمرا) کو ہدایت جاری کی کہ وہ عدالتی فیصلے پر عملدرا?مد کو یقینی بنائیں۔خیال رہے کہ نیب کی جانب سے سپریم کورٹ میں کیس کے التواء4 کی درخواست دائر کی گئی تھی جس میں عدالت سے نئے پروسیکیوٹر کی تقرری تک سماعت ملتوی کرنے کی استدعا کی گئی تھی۔سماعت کے ا?غاز میں جسٹس مشیرعالم نے درخواست پر ریمارکس دیتے ہوئے کہا کہ کیس کے التواء کی یہ کوئی بنیاد نہیں۔نیب کے ڈپٹی پروسیکیورٹر جنرل عمران الحق نے اپنے دلائل دیتے ہوئے عدالت کو بتایا کہ نیب پروسیکیوٹر کا عہدہ خالی ہے لہٰذا مناسب ہوگا کہ اس اہم مقدمے میں پروسیکیوٹر خود پیش ہوں۔جسٹس قاضی فائز عیسیٰ نے ریمارکس دیتے ہوئے کہا کہ عدالت کا مذاق نہ اڑایا جائے، عدالت کے لیے ہر کیس انتہائی اہم ہوتا ہے۔ان کا مزید کہنا تھا کہ عدالت کا مذاق بنانے پر نیب کے خلاف توہین عدالت کی کارروائی کی جاسکتی ہے۔جسٹس قاضی فائز عیسیٰ کا کہنا تھا کہ اگر نیب کی جانب سے کوئی قانونی افسر اس کیس میں پیش نہیں ہوسکتا تو انہیں چاہیے کہ وہ استعفیٰ دے دیں، جس پر عمران الحق کا کہنا تھا کہ نیب پروسیکیوٹر کی سمری چیئرمین نیب کو ارصال کی جا چکی ہے، جو جلد منظور ہوجائے گی۔نیب پروسیکیورٹر کے جواب پر جسٹس قاضی فائز عیسیٰ کا کہنا تھا کہ تو پھر ایسا کرتے ہیں کہ چیئرمین نیب کو ہی عدالت میں بلالیتے ہیں۔جسٹس قاضی فائز عیسیٰ نے استفسار کیا کہ کیس کے التواء کی درخواست کی ہدایت کس نے دی جس پر ڈپٹی پروسیکیورٹر جنرل نیب کا کہنا تھا کہ التواء کی درخواست کا فیصلہ چیئرمین نیب کی سربراہی میں ہونے والے اجلاس میں کیا گیا تھا۔جسٹس مشیر عالم نے درخواست کو مسترد کرتے ہوئے کہا کہ نیب پروسیکیوٹر کی تقرری سے عدالت کا کوئی تعلق نہیں اور اس موقع پر کیس کی سماعت کچھ دیر کے لیے ملتوی کردی گئی۔بعدِ ازاں حدیبیہ پیپرز ملز کیس کی سماعت کا دوبارہ ا?غاز ہوا تو نیب کے ڈپٹی پروسیکیورٹر جنرل نے عدالت کو بتایا کہ گزشتہ سماعت کے حکم کے مطابق دستاویزات عدالت میں جمع کرادی گئیں جس میں فریقین کے ملک سے روانگی، واپسی اور عوامی عہدے کی تفصیلات شامل ہیں۔جسٹس فائز عیسیٰ نے استفسار کیا کہ نواز شریف کو کس نے جلاوطن کیا اس شخص کا نام کیوں نہیں لے رہے، کیا قانون میں ایسا کوئی تصور ہے کہ کسی کو زبردستی جلا وطن کیا جائے جس پر ڈپٹی پروسیکیوٹر جنرل نیب کا کہنا تھا کہ قانون میں تصور نہیں ہے لیکن ملزم اور حکومت کے درمیان سمجھوتہ ہوا تھا اور وہ خود ملک سے باہر گئے تھے۔جس پر جسٹس قاضی فائز عیسٰی نے کہا کہ اگر سابق وزیراعظم خود ملک سے باہر گئے تھے تو ان کے خلاف مفرور کی کارروائی ہونی چاہیے تھی۔عدالت نے برہمی کا اظہار کرتے ہوئے کہا کہ اس کیس کے اندر نئے قواعد بنائے گئے کیا کل حکومت کسی دوسرے ملزم کو معاہدہ کر کے باہر جانے دے گی؟عدالت عظمیٰ کے جج کا کہنا تھا کہ سپریم کورٹ کے جج سمیت کسی کو اختیار حاصل نہیں کہ کسی ملزم کو اپنی مرضی سے جلا وطن کر دے لہٰذا عدالت کو بتایا جائے کہ کیا یہ ملک کسی قانون کے تحت چل رہا تھا یا کسی فردِ واحد کی مرضی سے چل رہا تھا؟جسٹس قاضی فائز عیسیٰ کا کہنا تھا کہ ٹرائل کورٹ کے جج نے جلا وطنی کا تذکرہ کیوں نہیں کیا جبکہ عدالت کا سوال ہے کہ معاملہ سردخانے میں کیوں رکھا گیا تھا۔جسٹس قاضی فائز نے استفسار کیا کہ اٹک قلعے کے اندرکیس کیوں چلایا گیا اس کی وجوہات کیا ہیں، کیا وہاں بھی عدالت موجود ہے جس پر ڈپٹی پروسیکیورٹر نیب کا کہنا تھا کہ وجوہات میرے علم میں نہیں۔جسٹس مشیرعالم نے استفسار کیا کہ ملزم اٹک میں تھا توطیارہ اغوا کیس کراچی میں کیسے چلا؟جسٹس قاضی فائز نے استفسار کیا کہ ہارون پاشا کو 265 کے تحت بری کیا گیا لیکن وجوہات نہیں لکھی گئیں تو اس وقت پاکستان کو کون سی حکومت چلارہی تھی جس پر عمران الحق نے کہا کہ اس وقت ملک کے چیف ایگزیکٹو پرویز مشرف تھے۔نوازشریف کی پاکستان واپسی کے حوالے سے ڈپٹی پروسیکیورٹر نیب کا کہنا تھا کہ سپریم کورٹ کے حکم کے بعد ہی سابق وزیر اعظم واپس آئے تھے۔جسٹس قاضی فائزعیسٰی کا کہنا تھا کہ اگرنوازشریف خود ملک سے باہر گئے تھے تو انہیں وطن واپسی کے لیے درخواست دینے کی ضرورت نہیں پڑتی۔جسٹس مشیرعالم نے استفسار کیا کہ ملزمان کی وطن واپسی پر انہیں گرفتارکیوں نہیں کیا گیا جس پر عمران الحق کا کہنا تھا کہ کیس چلنے کے بعد عدالت ہی گرفتاری کا حکم دے سکتی تھی۔انہوں نے عدالت کو بتایا کہ 17 جولائی 2011 کو اس وقت کے چیئرمین نیب کی جانب سے کیس بحالی کی دوبارہ درخواست دائر کی گئی تھی، جس کے بعد ملزمان نے 17 اکتوبر 2011 کو لاہور ہائی کورٹ میں درخواست دائر کی تھی جس کے ایک روز بعد ہی ملزمان کو حکم امتناعی دے دیا گیا تھا۔جسٹس قاضی فائز نے کہا کہ اگرہائی کورٹ کا حکم کالعدم بھی کردیں پھر بھی ملزمان کے خلاف ریفرنس تو بحال نہیں ہوگا جس پر عمران الحق کا کہنا تھا کہ ریفرنس بحالی کی درخواست پراحتساب عدالت سماعت کرے گی۔عدالت نے اظہار برہمی کرتے ہوئے کہا کہ اگر پاناما پیپرز کیس کا معاملہ سامنے نہیں آتا تو نیب حدیبیہ پیپر ملز ریفرنس میں کچھ نہیں کرتا۔جسٹس قاضی فائز عیسٰی نے ڈپٹی پروسیکیورٹر نیب سے کہا کہ پاناما پیپرز کیس میں سپریم کورٹ کے حتمی فیصلے کا آپریٹو حصہ پڑھا جائے، اس فیصلے میں حدیبیہ پیپر ملز کے بارے میں کچھ نہیں کہا گیا جبکہ اس میں لکھا گیا ہے کہ جس وقت نیب کی جانب سے اس کیس میں اپیل دائر کی جائے گی تب ہی اسے دیکھا جائے گا۔ان کا مزید کہنا تھا کہ نیب حکام اقلیتی فیصلے کا حوالہ دے رہے ہیں جو اس بینچ پر لازم نہیں اور اگر سپریم کورٹ نے اس کیس پر حکم دیا ہے تو پھر ہم سماعت کیوں کررہے؟سپریم کورٹ کے تین رکنی بینچ نے حدیبیہ پیپر مل کیس کی سماعت کل (12 دسمبر) تک ملتوی کردی۔بعد ازاں پاکستان الیکٹرانک میڈیا ریگولیٹری اتھارٹی (پیمرا) نے عدالت عظمیٰ کے احکامات کی روشنی میں تمام نجی سیٹلائٹ ٹی وی چینلز کو حدیبیہ پیپر ملز کو براہِ راست پروگرامز میں زیر بحث نہ لانے کی ہدایت جاری کردی۔پیمرا کی جانب سے جاری پریس ریلیز میں کہا گیا کہ حکم کی خلاف ورزی کرنے والے چینلز کے خلاف پیمرا آرڈیننس 2002 کے تحت کارروائی کی جائے گی۔تاہم حدیبیہ پیپر ملز سے متعلق کھلی عدالت کی کارروائی کی خبریں نشر کی جاسکیں گی، لیکن کوئی تجزیہ اور کیس کی اچھائی یا بْرائی کے حوالے سے کوئی بات شامل نہیں ہوگی۔ سابق وزیر اعظم نواز شریف اور اسحٰق ڈار کے خلاف نیب نے ایک ارب 20 کروڑ روپے بد عنوانی کے حدیبیہ پیپر ملز ریفرنس 17 برس قبل سَن 2000 میں دائر کیا تھا، تاہم 2014 میں لاہور ہائی کورٹ نے یہ ریفرنس خارج کرتے ہوئے اپنے حکم میں کہا تھا کہ نیب کے پاس ملزمان کے خلاف ثبوت کا فقدان ہے۔پاناما پیپرز کیس کی تحقیقات کے دوران سیکیورٹیز اینڈ ایکسچینج کمیشن ا?ف پاکستان (ایس ای سی پی) نے کیس کی تفتیش کرنے والی مشترکہ تحقیقاتی ٹیم (جے آئی ٹی) کو حدیبیہ پیپر ملز کیس کا ریکارڈ جمع کرایا تھا، جس میں 2000 میں اسحٰق ڈار کی جانب سے دیا جانے والا اعترافی بیان بھی شامل تھا۔اسحٰق ڈار نے اس بیان میں شریف خاندان کے کہنے پر ایک ارب 20 کروڑ روپے کی منی لانڈرنگ کرنے اور جعلی بینک اکاؤنٹس کھولنے کا مبینہ اعتراف کیا تھا، تاہم بعد ازاں انہوں نے اپنے اس بیان کو واپس لیتے ہوئے دعویٰ کیا کہ یہ بیان ان سے دباؤ میں لیا گیا۔</TEXT>
