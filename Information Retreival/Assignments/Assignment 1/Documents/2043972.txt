<DOCNO>2043972</DOCNO>
<HL>پنجاب کے صاحبان اقتدار نیکی اور پوچھ پوچھ</HL>
<AUTHOR>نوائے وقت</AUTHOR>
<DATELINE> Pakistan 2014-10-31 02:23:13+05</DATELINE>
<TEXT>22ستمبر کو وفاقی کابینہ کا اجلاس منعقد ہوا۔ اجلاس کے اختتام کے بعد وزیر اطلاعات و نشریات پرویز رشید نے پریس کانفرنس میں کہا کہ مزدور کی تنخواہ کم از کم 12 ہزار روپے یقینی بنانے کیلئے قانون سازی کی جائیگی۔ ’’بہت دیر کی مہرباں آتے آتے‘‘ اس سے پہلے بھی پنجاب گورنمنٹ نے بجٹ اجلاس جون 2014ء میں مزدور کی کم سے کم بنیادی تنخواہ 12 ہزار مقرر کرنے کا اعلان کیا۔ دنیا بھر میں مزدور کے اوقات کار 8 گھنٹے ہیں۔ پاکستان میں آج گورنمنٹ سیکٹر کو چھوڑ کر ماسوائے چند پرائیویٹ اداروں کے دوسرے سبھی پرائیویٹ و نجی ملکیت کے صنعتی و تجارتی اداروں میں ملازمین سے 12 سے 14گھنٹے ڈیوٹی لی جاتی ہے جس کے مقابلہ میں تنخواہ نہایت قلیل دوسرے لفظوں میں 12ہزار ماہانہ سے بھی کم ملازمین کو تنخواہ دی جاتی ہے۔ …ع ’’ہیں تلخ بہت بندہ مزدور کے اوقات ‘‘ میں حکومت وقت سے استدعا کرتا ہوں کہ حکومت واضح طور پر اعلان کرے کہ مزدور کے اوقات کار 8 گھنٹے ہوں گے۔ اسکے ساتھ ساتھ حکومت تین کیٹگریز کی کم سے کم تنخواہ پر یوں قانون سازی کرے اول 8گھنٹے اوقات کار پر مزدور کی کم سے کم ماہانہ تنخواہ 12 ہزار اور ہفتہ وار تعطیل ضروری قرار دی جائے۔ دنیا میں چائلڈ لیبر ممنوع ہے۔ پاکستان بھر میں چائلڈ لیبر کی حوصلہ شکنی کی جائے بلکہ جہاں جہاں چائلڈ لیبر کام کر رہی ہے انہیں بڑوں کے برابر اوپر بیان کی گئی تینوں کیٹگریز کے مطابق تنخواہ دی جائے۔ میری تجاویز پر عمل کرتے ہوئے قانون سازی کی گئی تو خوشحالی کا ایسا دور آئیگا کہ مخالفین کے دانت کھٹے ہو جائیں گے اور لوگوں کا معیار زندگی دنوں میں بدلتا پائیں گے۔ (رانا ریاض احمد… ساہیوال)</TEXT>
