<DOCNO>154798</DOCNO>
<HL>بچوں پر تشدد کے تدارک کیلئے آگہی مہم وقت کی اہم ضرورت ہے،راغب نعیمی</HL>
<AUTHOR>روزنامہ پاکستان</AUTHOR>
<DATELINE> Pakistan 2018-01-16 04:27:20+05</DATELINE>
<TEXT>لاہور( ایجوکیشن رپورٹر) دارالعلوم جامعہ نعیمیہ کے ڈاکٹر سرفراز نعیمی ریسرچ انسٹی ٹیوٹ میں منعقدہ سانحہ قصور کے متاثرہ خاندان سے اظہار یکجہتی کیلئے ’’سانحہ زینب اور ہماری معاشرتی و مذہبی ذمہ داریاں‘‘ کے فکری مکالمے کا اعلامیہ جاری کرتے ہوئے ناظم اعلیٰ و ممبر اسلامی نظریاتی کونسل پاکستان علامہ ڈاکٹر راغب حسین نعیمی نے کہا کہ بچوں پر تشدد کے تدارک کیلئے آگہی مہم کا آغاز وقت کی اہم ضرورت ہے۔ بچوں کے محفوظ مستقل کیلئے خصوصی قوانین اورتربیتی ادارے بنائے جائیں۔ ظلم اور جرم کو روایتی طریقوں سے داخل دفتر کرنے کی بجائے قانون کا راستہ اختیار کیاجائے تاکہ ملک میں عدل و انصاف کے خواب کو شرمندہ تعبیر کیا جا سکے۔انصاف کی فراہمی کیلئے ایسے جامع و ٹھوس اقدامات کئے جائیں جس کی مدد سے مجرم کو اپنے کیے کی سزا ملنے کا یقین ہو سکے۔ بیٹی زینب کا قتل پوری قوم کیلئے لمحہ فکریہ ہے۔ معاشرتی پاکیزگی کے لئے ہمیں وہ تمام راستے بند کرنے ہوں گے جو بیٹی زینب جیسے سانحات کو جنم دیتے ہیں۔ جرائم کے خاتمہ کے لئے اسلامی سزاؤں کونافذ کیاجائے۔آئندہ کیلئے سانحہ قصور سے بچنے کے لئے بچوں پر ہونے والے تشدد کے حوالے سے خصوصی نصاب کیلئے تمام مکتبہ فکر کا مشاورتی و فقہی بورڈ فورا تشکیل دیا جائے ۔ تشدد کی روک تھام کیلئے ہنگامی بنیادوں پر مختلف عمرکے بچوں کیلئے نصابی و غیر نصابی سلیبس نصاب نہ صرف تیار کیا جائے بلکہ اس پر عمل درآمد کرانے کا بھی ریاستی سطح پر اہتمام ہونا چاہئے۔ذہنی و جسمانی تشدد کے تدارک کیلئے بچوں کے والدین اور اساتذہ کیلئے بھی خصوصی لٹریچر شائع کرنے کے ساتھ ساتھ تمام تعلیمی و مذہبی اداروں میں ان کے لئے ورکشاپس کا ہفتہ وار انعقاد کیا جائے۔ سکولوں، کالجوں اور مدارس میں اخلاقی اقدار کے فروغ اور طلبہ کے حسن تربیت کو شامل نصاب کیا جائے۔ آج کا نونہال کل کا مستقبل ہے جس کی حفاظت ،بہتر نشوونما، عمدہ تربیت ہماری اجتماعی ذمہ داری ہے۔والدین بچوں کی تربیت پر خصوصی توجہ دیں اور انہیں ہر قسم کے غیر محفوظ ماحول سے بچائیں۔ مسلمانوں کو اپنے معاشرے میں فحاشی اوربے حیائی پھیلنے کی ہرگزاجازت نہیں دینی چاہیے کیونکہ عریانیت ،فحاشی اوربے حیائی سے خود بچنااورمعاشرے کو بچاناہمارا ایمانی فریضہ ہے۔سانحہ قصور میں قوم کی ایک بیٹی کا قتل ایک بڑا معاشرتی المیہ ہے تاہم حق وانصاف کے حصول کیلئے ہمیں اخلاقی اقدار کو فراموش نہیں کرنا چاہیے۔علما ، اہل قلم، اپنے زیر اثر افراد کو تذکیہ و تقویٰ کا درس دیں۔ فکری مکالمے میں رکن پنجاب اسمبلی نبیرہ عندلیب نعیمی،ڈاکٹر عالیہ،شازیہ کامران ،عمرآفتاب،فیصل رشید،شیر زمان،فیصل وقاص،محمدخالد،ڈاکٹرافتخار مبارک،ڈاکٹرلبنیٰ ظہیر،ڈاکٹرسلطان سکندر،مفتی عمران حنفی ،پیر فاروق احمد،اسجد علی ایڈووکیٹ،مولانا محمدسلیم نعیمی،قاری محمد سعید ،راشد علی چشتی،علی رضا صابری سمیت دیگر مذہبی ،سماجی شخصیات نے خصوصی شرکت کی۔اختتام پر ملکی وقوم کی سلامتی کے لئے دعاکرائی گئی۔</TEXT>
