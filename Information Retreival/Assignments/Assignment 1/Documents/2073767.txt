<DOCNO>2073767</DOCNO>
<HL>رواں سال 542خواتین قتل، 815کو تشدد کا نشانہ بنایا گیا</HL>
<AUTHOR>نوائے وقت</AUTHOR>
<DATELINE> Pakistan 2014-06-07 03:56:27+05</DATELINE>
<TEXT>لاہور (رفیعہ ناہید اکرام سے) وویمن ایمپاورمنٹ کے بلند بانگ حکومتی دعوئوں کے باوجود پاکستان میں خواتین کے خلاف تشدد کے واقعات میں مسلسل اضافہ ہو رہا ہے، خواتین کے تحفظ کیلئے موجود قوانین پر عملدرآمد نہ ہونے اور معاشرتی تعصبات کے باعث ہزاروں خواتین غیرت کے نام پر قتل، اغوا، جنسی و گھریلو تشدد، تیزاب پھینکنے کے علاوہ ونی، سوارا، خرید و فروخت، کم عمری کی شادی، جنسی ہراسیت، خودکشی، بدل صلح اور ذاتی مفادات کی بھینٹ چڑھ رہی ہیں جس سے انہیں بااختیار بنانے، معاشی ترقی اور ملکی خوشحالی و ترقی میں کردار کے مواقع فراہم کرنے کے دعوے محض خوابوں کی باتیں محسوس ہوتی ہیں۔ سال 2014ء پہلے 5ماہ میں پسند کی شادی، گھریلو جھگڑوں، معاشی تنگدستی اور جائیداد کی خاطر 815خواتین کو تشدد کا نشانہ بنایا گیا جکبہ بیماری، معاشی مسائل، پسند کی شادی، بیروزگاری اور نفسیاتی مسائل کے باعث 247خواتین خودکشی پر مجبور ہوئیں۔ 452خواتین کو قتل کر دیا گیا، 163خواتین گھریلو تشدد کا شکار ہوئیں اور 110خواتین کو آگ سے جلایا گیا۔ انسانی حقوق کی مختلف تنظیموں کے اعدادوشمار کے مطابق گھریلو تشدد کی شکار 163خواتین کو تیزاب پھینک کر یا مار پیٹ کرکے ظلم و ستم کا نشانہ بنایا گیا مگر صرف 69واقعات کی ایف آئی آر درج ہو سکی، سب سے زیادہ 90خواتین شوہر کے ہاتھوں گھریلو تشدد کا نشانہ بنیں۔ قتل ہونے والی 542خواتین میں 102غیرت کے نام پر، 55کاروکاری اور 266قتل ہوئیں۔ ان میں سے 258واقعات کی ایف آئی آر درج ہوئی جبکہ 98ملزم گرفتار ہو سکے۔ ان میں سے 275شادی شدہ تھیں۔ جلائی جانے والی 110خواتین میں سے 46تیزاب پھینکنے، 6گیس لیکج، 4پریشر ککر، 29سیٹ آن فائر، 4چولہا پھٹنے اور 11دیگر وجوہات کی بنیاد پر جلائی گئیں۔ 24خواتین کو شوہروں نے جلایا، 61خواتین کو ابتدائی طبی امداد میسر آ سکی، 36واقعات کی ایف آئی آر درج ہوئی اور 30ملزمان گرفتار ہوئے۔</TEXT>
