<DOCNO>929131</DOCNO>
<HL>چارسدہ، فورسز کی کارروائی میں افغان، بھارتی جاسوس 3 بیٹوں سمیت گرفتار، اسلحہ برآمد</HL>
<AUTHOR>روزنامہ جنگ</AUTHOR>
<DATELINE> Pakistan 2016-02-01 05:02:00+05</DATELINE>
<TEXT>چارسدہ( نمائندہ جنگ،نیوز ایجنسیاں،مانیٹرنگ سیل)سکیورٹی فورسز نے غیر ملکی کی موجودگی کی اطلاع پر چارسدہ کے مختلف علاقوں میں کارروائی کرتے ہوئے بھارتی جاسوس کو تین بیٹوں سمیت گرفتار کر لیا ہے۔ذرائع کے مطابق ان کے قبضے سے افغان سمز،اسلحہ اورجہادی لٹریچر برآمد ہوا ہے۔ سرچ آپریشن کے دوران دیگر21 افراد کو بھی پکڑا گیا۔ گرفتار پانچ غیر ملکیوں کو تفتیش کیلئے نا معلوم مقام پر منتقل کر دیا گیا ہے جبکہ باقی 20افراد کے خلاف ناجائز اسؒلحہ رکھنے کے الزام میں مقدمات درج کر لئے گئے۔ سیکورٹی فورسز ذرائع کے مطابق تھانہ عمرزئی کے علاقہ محمود آباد اور تھانہ مندنی کے علاقہ ڈھکی میں غیر ملکیوں کی موجودگی کے اطلاع پر سرچ آپریشن رات کی آخری پہر 4بجے شروع کیا گیا جو صبح 9بجے تک جاری رہی ۔ آپریشن کے دوران پورے علاقے کو سیل کر دیا گیا تھا ، گھر گھر تلاشی کے دوران علاقہ محمود آباد سے افغان باشندہ خان آغاجسکا نام پاکستانی شناختی کارڈ کے مطابق نوید خان ہے کو تین بیٹوں نور آغا، رحیم اللہ اورخانم اللہ سمیت گرفتار کیا۔ آپریشن کے دوران دیگر21 افراد بھی حراست میں لئے گئے ۔ذرائع کے مطابق خان آغا انکے تین بیٹوں اور ایک غیر مقامی شخص کو سیکورٹی فورسز نے پوچھ گچھ کیلئے نامعلوم مقام پر منتقل کیا ٗ خان آغا کے بارے میں اہم انکشافات سامنے آئے ہیں ، ذرائع نے بتایا کہ پاکستان منتقل ہونے سے قبل خان آغا افغانستان میں بھارتی سفارت خانے میں ملازم تھا، اسکا ایک بھائی بھی افغان فوج اور بھارتی سفارت خانے میں کام ملازم رہ چکا ہے جو پہلے ہی پاکستان میں گرفتار ہے ۔ خان آغا پاکستان منتقل ہوا تو عمرزئی کے علاقہ میں رہائش پذیر ہوا اور اپنا نام تبدیل کر کے نوید خان کے نام سے اپنا پاکستانی شناختی کارڈ بنوایا۔ ابتدائی تفتیش کے مطابق آغا خان نامی بھارتی جاسوس کافی عرصے سے افغان مہاجرین کے روپ میں بچوں سمیت چارسدہ میں مقیم تھا اورجاسوسی کرکے خفیہ معلومات بھارت کو بھیجتا تھا،اسکے تین بیٹے بھارتی خفیہ ایجنسی را کےلئے کام کرتے ہیں اور اس کے پے رول پر ہیں۔ذرائع کے مطابق تھانہ عمرزئی اور تھانہ مندنی کے حدود میں سیکورٹی فورسز کے سرچ آپریشن کے دوران حراست میں لئے گئے 25افراد کے قبضے سے بھاری مقدار میں اسلحہ بھی برآمد ہوا جس میں تین کلاشنکوف، دو کلا کوف، دو ایس ایم جی، 6پستول ، ایک رائفل اور550مختلف بور کے کارتوس شامل ہیں ۔</TEXT>
