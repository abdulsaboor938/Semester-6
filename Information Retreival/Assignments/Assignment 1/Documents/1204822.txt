<DOCNO>1204822</DOCNO>
<HL>تمباکو نوشی پھیپھٹروں منہ کے کینسر جگر دل اور سانس کی بیماریوں کا موجب ہے،ڈاکٹر ریاض</HL>
<AUTHOR>روزنامہ جنگ</AUTHOR>
<DATELINE> Pakistan 2017-06-02 05:06:00+05</DATELINE>
<TEXT>کوئٹہ(اے پی پی)ماہرامراض دل ڈاکٹر ریاض الدین نے کہا ہے کہ تمباکو نوشی پھیپھڑوں منہ کے کینسر،جگر ،دل اور سانس کی بیماریوں کا بڑا موجب ہے ۔نوجوان نسل میں سگریٹ اور شیشہ کا استعمال تیزی سے بڑھ رہا ہے جو کہ خطرناک امر ہے ۔ ان خیالات کااظہار انہوں نے بدھ کو تمباکو نوشی کے عالمی دن کے موقع پر ’’اے پی پی ‘‘ سے بات چیت کرتے ہوئے کیا۔ ڈاکٹر ریاض الدین نے کہا کہ حکومتی سطح پر تمباکونوشی کے قوانین پر عمل درآمد کی ضرورت ہے جو تعلیمی اداروں دفاتر اور پبلک ٹرانسپورٹ میں سگریٹ پینے پر پابندی لگائی جائے ، انہوں نے کہا کہ نوجوانوں بالخصوص کالجز ویونیورسٹی کے طلباء وطالبات میں تمبا کو نوشی وشیشہ سموکنگ کرنے والے افراد کی شرح میں تیزی سے اضافہ ہو رہا ہے جو کہ لمحہ فکریہ ہے کیونکہ تمباکو کا استعمال ہر عمر کے فرد کے لئے خطر ے کاسبب ہے۔ ڈاکٹر ریاض الدین نے کہا کہ والدین کی ذمہ داری بنتی ہے کہ وہ اپنے بچوںکے ماحول پر کڑی نگاہ رکھیں تاکہ وہ غلط صحبت میں رہ کر تمبا کونوشی کے عادی نہ بنیں ۔</TEXT>
