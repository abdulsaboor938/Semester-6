<DOCNO>2143017</DOCNO>
<HL>جاسوسی کیلئے پاکستان امریکی خفیہ اداروں کا سٹرٹیجک ہدف ہے: واشنگٹن</HL>
<AUTHOR>نوائے وقت</AUTHOR>
<DATELINE> Pakistan 2013-09-01 05:37:42+05</DATELINE>
<TEXT>اسلام آباد + واشنگٹن (نیوز ایجنسیاں) امریکی خفیہ معلومات افشا کرنے والے سی آئی اے کے سابق کنٹریکٹر ایڈورڈ سنوڈن نے انکشاف کیا ہے کہ امریکی خفیہ ایجنسی سی آئی اے کا سالانہ بجٹ 16 ارب ڈالر سے بھی تجاوز کر گیا ہے ایک امریکی اخبار کو دی گئی دستاویزات میں ایڈورڈ سنوڈن نے امریکی ”بلیک بجٹ“ کے نام سے خفیہ ایجنسیوں کے لئے مختص بجٹ سے پردہ اٹھایا ہے ان دستاویزات کے مطابق سال 2013ءکے بجٹ میں امریکی خفیہ ادارے سی آئی اے کے لئے 16.5 ارب ڈالر مختص کئے گئے یہ رقم سی آئی اے اپنے انٹیلی جنس نیٹ ورک کی توسیع‘ سائبر سبوتاژ اور بیرونی دنیا میں خفیہ کارروائیوں کے لئے استعمال کرتی ہے امریکی حکومت 2007 ءتک اپنی تمام 16 خفیہ ایجنسیوں کیلئے وفاقی بجٹ میں مختص رقم کو منظر عام پر لاتی رہی ہے اور حالیہ بجٹ کے مطابق تمام خفیہ اداروں کیلئے مجموعی طور پر 58.8 ارب ڈالر مختص کئے گئے ہیں۔ علاوہ ازیں سی آئی اے کو ملنے والے 16.5 ارب ڈالر میں سے 2.9 ارب ڈالر خفیہ کارروائیوں پر مبنی پروگرامز‘ ہلاکت خیز ڈرون کارروائیوں افغانستان جیسے ملکوں میں جنگجو گروپوں کو ادائیگیوں اور ایرانی ایٹمی پروگرام کو سبوتاژ کرنے کی کوششوں پر صرف ہوتے ہیں۔ امریکی اخبارنے اپنی رپورٹ میں انکشاف کیا ہے کہ نائن الیون سے اب تک امریکی خفیہ ادارے اربوں ڈالر بجٹ کے باوجود امریکی سلامتی کو درپیش کسی بڑے خطرے کی نشاندہی نہ کر سکے، جاسوسی کیلئے پاکستان امریکی خفیہ اداروں کا سٹریٹجک ہدف ہے۔ واشنگٹن پوسٹ نے اپنی رپورٹ میں انکشاف کیا ہے کہ سولہ خفیہ امریکی اداروں پر گزشتہ بارہ برسوں میں 52.6 بلین ڈالر رقم خرچ کی گئی۔ دستاویزات کے مطابق خفیہ اداروں کو فراہم کئے جانے والے فنڈز بلیک فنڈز کہلاتے ہیں۔ امریکا کی 16خفیہ ایجنسیوں میں ایک لاکھ 7 ہزار 35افراد ملازم ہیں بجٹ کب ، کیسے اور کہاں خرچ کیا جاتا ہے اس کی تفصیلات کسی کو معلوم نہیں کسی آپریشن کی کامیابی، ناکامی، حتی کہ ہدف کے حصول کے متعلق بھی معلومات میسر نہیں۔ رپورٹ میں یہ انکشاف بھی کہا گیا ہے کہ سی آئی اے اور این ایس اے نے دیگر ممالک میں سائبر حملوں کی کارروائی شروع کر رکھی ہے جس کے لئے خصوصی بجٹ مختص کیا گیا ہے۔ ایران، چین، روس، کیوبا اور اسرائیل امریکی جاسوس اداروں کے ٹارگٹ جبکہ دیگر ممالک کے مقابلوں میں پاکستان سی آئی اے کی جاسوسی کا خاص ہدف ہے۔</TEXT>
