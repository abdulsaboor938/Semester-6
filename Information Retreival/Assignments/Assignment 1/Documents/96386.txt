<DOCNO>96386</DOCNO>
<HL>صوبائی بجٹ میں مزور دوستی کا ثبوت دیا جائے، مزدور تنظیمیں</HL>
<AUTHOR>روزنامہ پاکستان</AUTHOR>
<DATELINE> Pakistan 2018-05-02 04:51:45+05</DATELINE>
<TEXT>لاہور(لیاقت کھرل)حکومت صوبائی بجٹ میں مزدور کی کم سے کم اجرت20ہزار اور سرکاری و نجی اداروں کے ملازمین کی تنخواہوں میں 50فیصد اضافہ کرے۔ ان خیالات کا اظہارمحنت کشوں کے عالمی دن ’’یوم مئی‘‘ پر مختلف مزدور تنظیموں کے عہدیداروں نے روزنامہ پاکستان کے ’’موبائل فورم‘‘ میں کیا ہے۔ اس موقع پر پاکستان لیبر پارٹی کے چیئرمین فاروق طارق نے کہا کہ مزدور کی کم سے کم اجرت15ہزار انتہائی ناکافی ہے۔ مزدور کی اجرت موجودہ مہنگائی کے تناسب سے مقرر کی جائے۔پاکستان ورکرز فیڈریشن کی صدر روبینہ جمیل نے کہا کہ مزدور کی اجرت کم سے کم 20ہزار روپے ماہانہ مقرر کی جائے اور سرکاری و نجی اداروں کی تنخواہوں میں وفاقی بجٹ میں کیا گیا 10فیصد اضافہ کو بڑھا کر 50فیصد کیا جائے۔ پاکستان واپڈا ہائیڈرو لیبر یونین کے سیکرٹری جنرل خورشید احمد نے کہا آئی ایم ایف اور ورلڈ بنک کے کہنے پر اداروں کی نجکاری کے فیصلے کو واپس لیا جائے اور پرائیویٹ کیے گئے اداروں میں اصلاحاتی پیکج متعارف کروائے جائیں۔اس سے ادارے مضبوط ہوں گے اور اپنے پاؤں پر کھڑے ہوں گے۔جس پر ملک بھی ترقی کرے گااس سے معیشت مضبوط ہوگی اور برآمدات بڑھے گی۔ اس موقع پر مزدور رہنما انور گجر نے کہا کہ لیبر ایکٹ پر عمل درآمد کروایا جائے اور مزدور کے بنیادی حقوق بحال کیے جائیں۔مزدور رہنما نگہت خان نے کہا کہ آئندہ صوبائی بجٹ میں مزور دوستی کا ثبوت دیا جائے۔ مزدور رہنما اسامہ طارق،ساجد کاظمی، محمد الیاس اور رانا محمد سلیم نے کہا کہ ہر سال مہنگائی میں 100فیصد اضافہ کردیا جاتا ہے۔ جبکہ اس کے مقابلے میں مزدور کی اجرت میں 1000 روپے اضافہ کرکے خاموش کردیا جاتا ہے اور اس میں بھی مزدور کو مقرر کردہ اجرت کے مطابق اجرت نہیں دی جاتی ہے۔ پی ٹی سی ایل یونین کے مرکزی صدر رانا محمد حسن نے کہا کہ لیبر ایکٹ 1934کو ختم کردیا گیا اور لیبرایکٹ 2016بحال کیا گیا۔ اس کے باوجود لیبر ایکٹ پر عمل درآمد نہیں کیا جارہا ہے۔حکومت لیبر ایکٹ 2016پر عمل درآمدکو یقینی بنایا جائے۔ اور جبری مشقت کا خاتمہ کیا جائے۔ مزدور رہنما رانا سخی خان اور فریدہ شہید نے کہا کہ مزدور کے بنیادی حقوق بحال کیے جائیں آجر اور اجیرکے درمیان پایا جائے والا فاصلہ ختم کیا جائے۔ اس سے معیشت مضبوط ہوں گی۔ مزدور خوشحال ہوگا اور ملک بھی ترقی پائے گا۔</TEXT>
