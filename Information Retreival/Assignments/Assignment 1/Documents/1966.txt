50 ارب درختوں، ایک کروڑ نوکریوں، 50 لاکھ گھروں کا انتظار ہے، سعد رفیق
لاہور: پاکستان مسلم لیگ ن کے رہنما خواجہ سعد رفیق نے کہا ہے کہ پی ٹی آئی حکومت کے 50 ارب درختوں، ایک کروڑ نوکریوں اور 50 لاکھ گھروں کے منصوبوں کا انتظار کر رہے ہیں۔ خواجہ سعد رفیق لاہور میں والٹن روڈ پر خطاب کر رہے تھے، انھوں نے کہا کہ 14 اکتوبر کو این اے 131 میں شیر جیتے گا اور لوٹا بھاگے گا، لوٹوں کو ٹکٹ ملے تو عوام لوٹوں کو مسترد کر دیتے ہیں۔ این اے 131 میں عمران خان نے خواجہ سعد رفیق کو شکست دی تھی ن لیگی رہنما سعد رفیق نے کہا کہ ووٹ کی حرمت پر پہرہ دیا جائے گا اور اگر ضمنی انتخابات میں کسی نے دھاندلی کی تو اس پر مست قلندر بھی ہوگا، خیال رہے کہ این اے 131 سے عمران خان نے عام انتخابات میں 84313 ووٹ حاصل کیے تھے جب کہ خواجہ سعد رفیق نے 83633 ووٹ حاصل کیے تھے۔ ان کا کہنا تھا کہ پیپلز پارٹی، مسلم لیگ ق، پرویز مشرف کے بھگوڑے نیا پاکستان نہیں بنا سکتے، اگر تحریکِ انصاف کے پاس ملک آگے لے جانے کا کوئی منصوبہ نہیں تھا تو قوم سے جھوٹ کیوں بولا۔ یہ بھی پڑھیں: نئی ٹرینیں 20 روز میں تیار نہیں ہوئیں، غلط بیانی نہ کی جائے، خواجہ سعد رفیق خواجہ سعد رفیق نے اضافی خرچے ختم کرنے کے سلسلے میں حکومتی اقدامات پر تنقید کرتے ہوئے کہا ’بھینسیں، گاڑیاں تو کبھی چندہ مانگ کر ملک چلانے کی بات کرتے ہیں، جب اور کچھ نہ ملا تو موٹر سائیکل کا چالان 10 گنا کر دیا۔‘ ان کا کہنا تھا کہ ہم دن گن رہے ہیں اور مہلت دے رہے ہیں، 50 ارب درختوں، ایک کروڑ نوکریوں اور 50 لاکھ گھروں کاا نتظار کر رہے ہیں۔ خواجہ سعد رفیق نے کہا کہ عمران خان کی حکومت ملک کو شرمندہ کروا رہی ہے، سعودی عرب میں انھوں نے ایسا بیان دیا کہ پاک ایران تعلقات متاثر ہو سکتے ہیں۔ comments
