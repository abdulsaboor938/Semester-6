<DOCNO>940684</DOCNO>
<HL>روسی جاسوس کے قتل کی رپورٹ منظر عام پر</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-02 05:03:00+05</DATELINE>
<TEXT>میں آج کل بزنس کے سلسلے میں برطانیہ آیا ہوا ہوں۔ یہاں موسم انتہائی سرد ہے اور سرد موسم کی طرح برطانیہ اور روس کے تعلقات بھی آج کل سرد مہری کا شکار ہیں جس کی اہم وجہ سابق روسی جاسوس الیگزینڈر لتوینسکو کے قتل کی وہ انکوائری رپورٹ ہے جو حال ہی میں برطانوی جج سر رابرٹ اوون کی جانب سے جاری کی گئی ہے۔ رپورٹ میں روس کی خفیہ ایجنسی کے دو اہلکاروں کو روسی جاسوس کے قتل پر مورد الزام ٹھہراتے ہوئے کہا گیا ہے کہ خفیہ ایجنسی کے اہلکاروں نے 2006ء میں لندن کے ایک ہوٹل میں مقیم 43 سالہ روسی جاسوس الیگزینڈر لتوینسکو سے ملاقات کی اور اس دوران انہوں نے لتوینسکو کی چائے میں پلوٹونیم 210تابکاری مادہ ملادیا جس کے پینے سے لتوینسکو کی موت واقع ہوئی۔ جج نے اپنی رپورٹ میں مزید کہا ہے کہ اُنہیں یقین ہے کہ قتل میں ملوث خفیہ ایجنسی کے دونوں اہلکاروں نے یہ قتل ایجنسی کے سربراہ اور روسی صدر ولادی میر پیوٹن کی ہدایت پر کیا جس کی وجہ روسی جاسوس لتوینسکو کا برطانیہ میں رہ کر روسی صدر ولادی میر پیوٹن اور روسی خفیہ ایجنسی کو تنقید کا نشانہ بنانا اور برطانوی خفیہ ایجنسی کیلئے کام کرنا تھا۔ برطانوی جج سررابرٹ اوون نے اپنے ریمارکس میں کہا ہے کہ پلوٹونیم 210 کے استعمال سے یہ واضح ہوتا ہے کہ لتوینسکو کے قتل میں ریاست ملوث ہے کیونکہ پلوٹونیم 210 نیوکلیائی ریکٹر کے علاوہ کسی اور جگہ سے حاصل نہیں کیا جاسکتا۔ یاد رہے کہ الیگزینڈر لتوینسکو روسی خفیہ ایجنسی ایف ایس بی کے اعلیٰ عہدے پر فائز تھے مگر ولادی میر پیوٹن سے اختلافات کے باعث وہ 2000ء میں اپنی بیوی بچوں کے ہمراہ بھاگ کر برطانیہ آگئے جہاں برطانوی حکومت نے پہلے اُنہیں سیاسی پناہ دی اور بعد ازاں برطانوی شہریت بھی دے دی۔ لتوینسکو برطانیہ میں قیام کے دوران برطانوی خفیہ ایجنسی ایم آئی 6 کیلئے کام کرتے رہے جبکہ وہ اس دوران روسی خفیہ ایجنسی اور پیوٹن حکومت کو بھی تنقید کا نشانہ بناتے رہے۔ برطانیہ میں اپنے قیام کے دوران لتوینسکو نے ایک کتاب بھی تحریر کی جس میں انہوں نے انکشاف کیا کہ 1999ء میں روس کی ایک عمارت پر ہونے والا حملہ جس میں 300 سے زائد افراد ہلاک ہوئے تھے اور حملے کی ذمہ داری چیچن مجاہدین پر ڈالی گئی تھی، دراصل یہ حملہ روسی خفیہ ایجنسی نے کروایا تھا جس کا مقصد چیچن مجاہدین کو بدنام کرنا تھا۔ ایسی اطلاعات ہیں کہ مذکورہ انکشاف منظرعام پر آنے کے بعد روسی حکومت نے الیگزینڈر لتوینسکو کے گرد گھیرا تنگ کرنا شروع کردیا اور لتوینسکو کو قتل کرنے کی غرض سے 2006ء میں روسی خفیہ ایجنسی کے دو اہلکاروں کو لندن بھیجا گیا جنہوں نے لتوینسکو سے ایک ہوٹل میں ملاقات کی اور موقع ملتے ہی لتوینسکو کی چائے میں پلوٹونیم 210 تابکاری مادہ ملادیا۔ چائے پینے کے بعد اسی رات لتوینسکو کی اچانک طبیعت خراب ہوگئی جس پر اُنہیں اسپتال منتقل کیا گیا مگر کچھ روز زندگی اور موت کی کشمکش میں رہنے کے بعد وہ انتہائی اذیت ناک حالت میں انتقال کرگئے اور پوسٹ مارٹم رپورٹ میں ان کی موت کی وجہ جسم میں پلوٹونیم 210 کی موجودگی بتائی گئی۔ بعد ازاں جب لتوینسکو کی موت کی تحقیقات کروائی گئیں تو قتل میں روسی خفیہ ایجنسی کے اہلکاروں کے ملوث ہونے کے انکشافات ہوئے جس پر برطانوی پراسیکیوٹرز نے روس سے دونوں اہلکاروں کی برطانیہ حوالگی کا مطالبہ کیا لیکن روس نے برطانیہ کے مطالبے کو یکسر مسترد کردیا۔ 2013ء میں لتوینسکو کی بیوہ نے برطانوی حکومت پر عدم اعتماد کا اظہار کرتے ہوئے برطانوی ہائیکورٹ سے پبلک انکوائری کا مطالبہ کیا جس پر برطانوی حکومت کی جانب سے شدید اعتراضات کئے گئے مگر ہائیکورٹ نے برطانوی حکومت کے اعتراضات مسترد کرتے ہوئے اچھی شہرت کے حامل برطانوی جج سر رابرٹ اوون کی سربراہی میں پبلک انکوائری کروائی جنہوں نے اپنی رپورٹ میں انکشاف کیا کہ لتوینسکو کو روسی خفیہ ایجنسی کی ہدایت پر قتل کیا گیا جس کی منظوری روسی صدر ولادی میر پیوٹن نے دی تھی۔ برطانوی جج کے فیصلے کو تاریخی فیصلہ قرار دیا جارہا ہے جس نے ایک طرف روسی صدر ولادی میر پیوٹن کی شہرت کو ناقابل تلافی نقصان پہنچایا ہے جبکہ دوسری طرف برطانوی حکومت کی مشکلات میں بھی اضافہ ہوگیا ہے۔ یہ پہلا موقع ہے کہ کسی ملک کے صدر کو قتل کا براہ راست ذمہ دار ٹھہرایا گیا ہو اور کسی کو قتل کرنے کیلئے تابکاری مادے کا استعمال کیا گیا ہو۔ رپورٹ منظرعام پر آنے کے بعد دن بھر مغربی میڈیا اس پر تبصرے کرتا رہا جس سے برطانوی حکومت شدید دبائو کا شکار نظر آئی۔ 5 سال قبل لندن میں قتل کئے جانے والے ڈاکٹر عمران فاروق کے کیس کا معمہ اتنا عرصہ گزرجانے کے باوجود ابھی تک اسکاٹ لینڈ یارڈ حل کرنے میں ناکام رہی ہے جس سے لوگوں کے ذہنوں میں کئی شکوک و شبہات جنم لے رہے ہیںاور یہ تاثر دیا جارہا ہے کہ اسکاٹ لینڈ یارڈ اور برطانوی خفیہ ایجنسیاں باہمی مفادات کے سبب ڈاکٹر عمران فاروق قتل کیس میں تاخیری حربے استعمال کررہی ہیں لیکن اب جبکہ برطانوی جج کی رپورٹ سامنے آنے کے بعد ریکارڈ کا حصہ بن چکی ہے، زیادہ اچھا ہے کہ حکومت پاکستان اور ڈاکٹر عمران فاروق کی بیوہ برطانوی حکومت اور اسکاٹ لینڈ یارڈ پر عدم اعتماد کا اظہار کرتے ہوئے برطانوی ہائیکورٹ سے قتل کیس کی پبلک انکوائری کا مطالبہ کریں تاکہ قاتلوں کو منطقی انجام تک پہنچایا جاسکے۔</TEXT>
