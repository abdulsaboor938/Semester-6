ڈیم فنڈز : پاک فوج عطیات دینے والوں میں سرِ فہرست
کراچی : سپریم کورٹ کی جانب سے قائم ڈیم فنڈز میں پاک فوج عطیات دینے والوں میں سرِ فہرست ہیں ، پاک فوج کی جانب سے 582 ملین رقم جمع کرائی گئی۔ تفصیلات کے مطابق اسٹیٹ بینک آف پاکستان کی جانب سے نے دیامر بھاشا اور مہمند ڈیموں کی تعمیر کے لئے قائم فنڈز میں عطیات دینے والے دس بڑے اداروں کا اعلان کردیا۔ جس کے مطابق پاک فوج ڈیم فنڈز میں سب سے زیادہ عطیات جمع کراکر سرفہرست ہیں، پاک فوج کی جانب سے ڈیم فنڈز کے لئے 58 کروڑ سے زائد رقم عطیہ کی جبکہ دوسرے نمبر پر ہیڈکوارٹر اسٹریٹجک پلانز ڈویژن ہے، جنہوں نے 20 کروڑ سے زائد جمع کرائے۔ ایچ بی ایل کے تحت اسلامی چیرٹی نے 10کروڑ روپے عطیہ دیا جبکہ بحریہ ٹاؤن نے 67 لاکھ اور قریشی انڈسٹری نے 50 لاکھ جمع کرائے۔  یاد رہے 10 ستمبر کو پاک فوج کے سپہ سالار کی جانب سے چیف جسٹس آف پاکستان کو ڈیمزفنڈ کے لئے ایک ارب 59 لاکھ 19 ہزار کا چیک پیش کیا تھا۔ آرمی چیف کا کہنا تھا کہ پاک فوج بطورقومی ادارہ ملکی تعمیرو ترقی میں کرداراداکرتی رہے گی، یہ رقم ڈیمز کی تعمیر کے لئے رقم پاک فوج کے جوانوں اور آرمی ویلفیئر تنظیموں کی طرف سےدی گئی۔ دوسری جانب سپریم کورٹ کی جانب سے ڈیم کی تعمیر کے لئے جمع ہونے والی رقم سے متعلق رپورٹ جاری کردی، جس کے مطابق سپریم کورٹ ڈیم فنڈ میں 6 جولائی سے 19 ستمبر تک مختلف بینکوں کے اکاؤئنٹس میں 3ارب 73 کروڑ 74 لاکھ 55 ہزار 556 روپے جمع ہوئے۔  یاد رہے کہ 6 جولائی کو کالا باغ ڈیم کی تعمیر سے متعلق ہونے والی سماعت میں چیف جسٹس آف پاکستان نے پانی کی قلت کو دور کرنے کے لیے فوری طور پر دیامیر بھاشا اور مہمند ڈیموں کی تعمیر کے احکامات اور فنڈز قائم کرنے کا حکم بھی جاری کیا تھا۔ فنانس ڈویژن نے ایک قدم مزید اور بڑھاتے ہوئے دیامربھاشا ڈیم فنڈز قائم کرنے کیلئے مختلف اداروں کو خط ارسال کیا تھا، جس میں آڈیٹر جنرل، کنٹرولرجنرل اکاؤنٹس، اکاؤنٹنٹ جنرل پاکستان اور دیگر اداروں کے حکام سے لوگوں کی رقوم اسٹیٹ بینک اورنیشنل بینک کی برانچزمیں جمع کرانے کا انتظامات کے حوالے سے اقدامات کرنے کا کہا گیا تھا۔ چیف جسٹس میاں ثاقب نثار نے سب سے پہلے ڈیموں کی تعمیر کے لئے دس لاکھ روپے کا عطیہ جمع کرایا تھا، جس کے بعد مزید 2 لاکھ جمع کراچکے ہیں۔ اخوت فاؤنڈیشن کے چیئرمین نے چیف جسٹس سے ملاقا ت کی اور دس لاکھ کاعطیہ پیش کیا جبکہ وزیر ریلوے شیخ رشید نے بھی ہرسال دس کروڑ وزیراعظم کے ڈیمز فنڈ میں دینے کا بڑا اعلان کیا ہے۔ مسلح افواج نے ڈیموں کی تعمیر کے کار خیر میں بڑھ چڑھ کر حصہ لینے کا اعلان کرتے ہوئے کہا تھا کہ تینوں مسلح افواج کے افسران 2دن کی تنخواہ فنڈ میں جمع کرائیں گے۔ چیئرمین سینیٹ صادق سنجرانی نے 15 لاکھ جبکہ قومی کرکٹ ٹیم کے سابق کپتان اور اداکار حمزہ علی عباسی سمیت ملک میں بسنے والے دیگر لوگوں نے بھی ڈیمز کی تعمیر میں حصہ ڈالا، شاہد آفریدی نے اپنی اور فاؤنڈیشن کی جانب سے 15 لاکھ روپے دینے کا اعلان کیا بعدازاں پاکستانی نژاد برطانوی باکسر نے بھی 10 لاکھ روپے عطیہ کیے۔ واضح رہے گذشتہ روز وزیراعظم پاکستان نے اپنے خطاب میں ڈیم بنانے کے لیے قوم سے مدد مانگی تھی اور پیغام میں کہا تھا پاکستان بہت سے مسائل کا شکار ہے مگر سب بڑا مسئلہ پانی کی کمی ہے، ڈیم بنانا ناگزیر ہوگیا ہے، ڈیم نہ بنائے تو 2025میں پاکستان میں خشک سالی شروع ہوجائے گی، پاکستان میں قحط پڑسکتا ہے۔ وزیراعظم عمران خان نے اپیل کی ڈیم بنانے کے لئے آج سے جہاد کرنا ہے، اوورسیز پاکستانی کم ازکم ایک ہزارڈالر ڈیم فنڈز میں بھیجیں۔چیف جسٹس اورپرائم منسٹر فنڈزکو ضم کیا جارہا ہے، یقین دلاتا ہوں قوم کے پیسے کی خود حفاظت خود کروں گا۔ comments
