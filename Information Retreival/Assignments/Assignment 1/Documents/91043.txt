<DOCNO>91043</DOCNO>
<HL>بدعنوان عناصر سے آہنی ہاتھوں نمٹا ، بلا خوف و دباؤ احتساب یقینی بنایا جائیگا : چیئر مین نیب ، پنجاب اسمبلی میں حق مخالفت میں قرار دادیں جمع</HL>
<AUTHOR>روزنامہ پاکستان</AUTHOR>
<DATELINE> Pakistan 2018-05-12 04:51:59+05</DATELINE>
<TEXT>پشاور (سٹاف رپورٹر ، مانیٹرنگ ڈیسک ، نیوز ایجنسیاں )قومی احتساب بیورو (نیب) کے چیئرمین جسٹس (ر) جاوید اقبال نے کہا ہے ملک سے بدعنوانی کے خاتمے کیلئے بدعنوان عناصر سے آہنی ہاتھوں سے نمٹا جائے گا، کسی کیساتھ امتیازی سلوک نہیں کیا جائے گا، بلا خوف و دباؤ سب کا احتساب یقینی بنایا جائے گا۔گزشتہ روز نیب خیبرپختونخوا کے دورے کے موقع پر افسران سے بات چیت کر تے ہوئے چیئرمین نیب نے ڈی جی فرمان اللہ خان کی سربراہی میں نیب خیبرپختونخوا کی کارکردگی کو سراہا اور اس بات پر زور دیا کہ نیب کے افسران اپنے آپ کو رول ماڈل بنائیں اور سب سے پہلے اپنا احتساب کریں کیونکہ خود احتسابی کا عمل انسان کی بہتری کا ذریعہ بنتا ہے۔ اس موقع پر ڈی جی نیب خیبرپختونخوا فرمان اللہ خان نے چیئرمین نیب کو بیورو کی کارکردگی اور اہم کیسز سے آگاہ کیا کہ سال 2018میں نیب کے پی کو 1996شکا یات موصول ہوئیں جن میں سے 209شکایتوں پر ویریفکیشن کی گئی،68انکوائریاں اور دس انوسٹیگیشن کی گئیں، سال 2018میں 16 ملز مان کی گرفتاری عمل میں لائی گئی اور دس ریفرنسز احتساب عدالت میں دائر کئے گئے، اہم کیسز جن میں انجینئر امیر مقام ممبر قومی اسمبلی ناجائز اثاثہ جات کیس، ضلع ناظم پشاور کیس، کیپٹن صفدر ناجائز اثاثہ جات کیس، کیبنٹ ڈویژن کی کیپٹن صفدر کو 9ارب روپے لیز کا کیس، خیبرپختونخوا احتساب کمیشن غیر قانونی بھرتیاں کیس، بلین ٹری سونامی کیس، ملک قاسم خان ممبر صوبائی اسمبلی ناجائز اثاثہ جات کیس، خیبر ٹیچنگ ہسپتال فنڈز کی خرد برد کیس، ہیلی کاپٹر کا غیر قانونی استعمال کیس، سیف اللہ فیملی34آف شور کمپنیز کیس، ارباب عالمگیر و عاصمہ عالمگیر ناجائز اثاثہ جات کیس اور مالم جبہ لیز کیس شامل تھے۔چیئرمین نیب کامزید کہنا تھا نیب خیبر پختونخوا کی کارکردگی کو تسلی بخش ہے۔ ملک سے بدعنوانی کا خاتمہ کیا جائے گا، بلاخوف و دباؤ احتساب کو یقینی بنانا ہوگا۔ چیئرمین نیب لاہور(نمائندہ خصوصی ، لیڈی رپورٹر) اپوزیشن لیڈر میاں محمودالرشید نے نواز شریف کی جانب سے چیئرمین نیب پر دباؤ کو کار سرکار میں مدا خلت قرار دیتے ہوئے پنجاب اسمبلی میں مذمتی جبکہ مسلم لیگ(ن) کی رکن پنجاب اسمبلی حنا پرویز بٹ نے چیئر مین نیب سے فوری مستعفی ہونے کے مطالبے کی قراردادیں پنجاب اسمبلی میں جمع کرادیں۔اپوزیشن لیڈر کی جمع کرائی جانیوالی قراد داد کے متن میں کہا گیا ہے سابق وزیراعظم نواز شریف کا بیان چیئرمین نیب کو ہراساں کرنے کے مترادف ہے۔ نیب آئین و قانون کے مطابق کرپشن کے خاتمے کیلئے سر گر م عمل ہے۔ یہ ایوان اس عزم کا اعادہ کرتا ہے کہ وہ نیب سمیت تمام اداروں کیساتھ کھڑا ہے۔ قرارداد میں کرپشن کیخلاف بلا تفریق اقدامات کی بھرپور حمایت کی یقین دہائی کرائی گئی ہے۔ علاوہ ازیں پنجاب پبلک سیکرٹریٹ میں صحافیوں سے گفتگو کرتے ہوئے میاں محمودالرشید نے کہا کہ نواز شریف جیل بھی جائیں گے، معافی بھی مانگیں گے بس جدہ نہیں جا سکیں گے، چیف جسٹس اربوں ڈالر بھارت بجھو ا نے کے معا ملے کی تحقیقات کیلئے کمیشن تشکیل دیں، نواز شریف نیب کو دباؤ میں لیکر تحقیقات پر اثرانداز ہو رہے ہیں۔پوری قوم نواز شریف کا ماضی جانتی ہے، معاہدے کرکے مکرنا، جھوٹ بولنا سب کچھ قوم کو یاد ہے، اس بار بھی نواز شریف کو اگر سزا ہوئی تو قوم کچھ مختلف نہیں دیکھے گی۔ نواز شر یف کا چیئرمین نیب سے استعفیٰ کا مطالبہ مضحکہ خیز ہے، اخلاقیات کا درس دینے سے پہلے میاں صاحب بتائیں آپ پر کرپشن منی لانڈرنگ جیسے سنگین الزامات ہیں، عدالتوں میں کیس زیر سماعت اور فیصلے کے قریب ہے، کیا آپ نے قوم اور اخلاقی طور پر عہدہ چھوڑ کر خود کو تحقیقات کیلئے پیش کیا؟ انہوں نے چیف جسٹس سے نیب سمیت تمام ریاستی اداروں کو تحفظ فراہم کرنے کا مطالبہ کرتے ہوئے کہا سپریم کورٹ نواز شریف کی جانب سے اربوں ڈالر بھارت بھجوانے کے معاملے کی تحقیقات کیلئے کمیشن تشکیل دیں تاکہ قوم کو حقائق معلوم ہو سکیں۔ انہوں نے مزید کہا کہ نواز شریف کی پریس کانفرنس کا مقصد صرف نیب کو بھارت بجھوائی رقم کی تحقیقات سے روکنا ہے لیکن اب ایسا نہیں ہوگا کیونکہ ملک میں مک مکا والی نہیں اصل اپوزیشن تحریک انصاف کی شکل میں موجود ہے۔دریں اثناء تحریک انصاف کی رکن پنجاب اسمبلی سعدیہ سہیل رانا نے بھی ایک قراردادپنجا ب اسمبلی میں جمع کروا دی ہے جس میں چیئرمین نیب کے کرپشن کے خلاف اقدامات کو سراہتے ہوئے کہا گیا ہے پنجاب کا یہ مقدس ایوان چیئرمین نیب کے کرپشن کیخلاف اقدامات کو سراہتا ہے کسی کرپٹ یا نااہل کے پاس چیئرمین نیب سے استعفیٰ مانگنے کا کوئی اخلاقی جواز نہیں ایسے مطالبوں کی آئینی اور قانونی کوئی حیثیت نہیں لہٰذا اس مقدس ایوان کی متفقہ رائے ہے کہ چیئرمین نیب کرپشن کے خلاف اقدامات جاری رکھیں اور استعفیٰ مانگنے والوں کی باتوں پر کان نہ دھریں۔ مزید برآں رکن پنجاب اسمبلی نے میڈیا کے نمائندوں سے گفتگو میں کہا میاں نواز شریف کرپشن کا نام آتے ہی طلملا اُٹھتے ہیں۔ عوام باخبر ہیں اور نواز شریف کی کرپشن کو جان چکے ہیں۔ نواز شریف نے ملکی قوانین اور وسائل کو ذاتی مفادات کیلئے استعمال کیا اور قومی مفادات دھجیاں بکھیریں۔ ملکی قوانین اور عوام نے جابر،آمر اور غاصب حکمرانوں کو مسترد کر دیا ہے کرپٹ ،جھوٹے اور بددیانت حکمران کا انجام عوام کی فتح ہے میاں نواز شریف نے عوام کے حقوق غصب کئے، انہوں نے مزید کہا کہ لٹیروں اور فراڈیوں دور ختم ہو چکا عوام ان کے اصل چہرے سے بخوبی واقف ہو گئے ہیں کرپشن زدہ حکمرانوں کی جگہ اب سلاخوں کے پیچھے ہے۔ادھرمسلم لیگ(ن) کی رکن پنجاب اسمبلی حنا پرویز بٹ نے چیئر مین نیب سے فوری مستعفی ہونے کے مطالبے کی قرارداد پنجاب اسمبلی میں جمع کرادی۔چیئر مین نیب غلط رپورٹ کی بنیادی پر میاں نواز شریف کیخلاف نوٹیفیکیشن جاری کرنے کے بعد اپنا اعتماد کھو چکے ہیں۔چیئر مین نیب نے نواز شریف پر 4.9ارب کی منی لانڈرنگ کا مضحکہ خیز اور لغو الزام لگایا ہے۔بھارت میں منی لانڈرنگ کے ذریعے پانچ کروڑ بھجوانے کا الزام لگایا گیا ہے جبکہ ورلڈ بینک کی رپورٹ میں واضع کہا گیا ہے کہ نہ منی لانڈرنگ ہوئی نہ رپورٹ میں میاں نواز شریف کا نام ہے۔کسی ادارے یا سربراہ کو پاکستان کے کسی شہری کے بنیادی حقوق پامال کرنے کا حق نہیں ہے۔لہذا یہا یوان مطالبہ کرتا ہے کہ چیئر مین نیب فی الفور اپنے عہدے سے مستعفی ہوں ۔اپنے عہدے کا غلط استعمال کرنے پر ان کی تفتیش ہونی چاہیے اور سپریم کورٹ آف پاکستان اس کا از خود نوٹس لے۔ قراردادیں</TEXT>
