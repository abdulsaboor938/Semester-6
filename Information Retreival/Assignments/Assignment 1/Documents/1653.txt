ایک اور شخص راتوں رات کروڑ پتی بن گیا، اکاؤنٹ میں کروڑوں روپے آگئے
حیدرآباد: ایک اور شخص راتوں رات کروڑ پتی بن گیا، حیدرآباد کے پردیپ کمار کے اکاؤنٹ میں چار کروڑ 99 لاکھ 54 ہزار 432 روپے آگئے۔ تفصیلات کے مطابق غریب شہریوں کے بھاری بینک اکاؤنٹس کا سلسلہ رکا نہیں ہے اب حیدرآباد کا رہائشی پردیپ کمار راتوں رات کروڑ پتی بن گیا ہے، پردیپ کمار کے اکاؤنٹ میں 4 کروڑ 99 لاکھ 54 ہزار 432 روپے آگئے، ڈرائیور نے اے ٹی ایم سے تنخواہ نکالی تو سلپ دیکھ کر حیران رہ گیا۔ پردیپ کمار کا کہنا ہے کہ گزشتہ مہینے اکاؤنٹ میں اٹھارہ ہزار روپے تھے جب وہ نکالنے گیا تو سلپ دیکھ کر حیران رہ گیا، ڈرائیور نے متعلقہ افسران کو معاملے سے آگاہ کردیا ہے۔ یہ پڑھیں: فالودہ فروش بیٹھے بیٹھے ارب پتی بن گئے واضح رہے کہ شہر قائد کے رہائشی فالودہ فروش عبدالقادر کے اکاؤنٹ میں 2 ارب روپے آگئے تھے جس کی تحقیقات ایف آئی اے نے شروع کردی تھی، فالودہ فروش کا کہنا تھا کہ ایف آئی اے نے پوچھ گچھ کے لیے طلب کیا ہے۔ فالودہ بیچنے والے شہری نے مزید کہا تھا کہ ’مجھے جو دستخط دکھائے گئے وہ انگریزی میں ہیں، جب کہ میں انگوٹھا چھاپ ہوں، انگریزی میں دستخط نہیں کر سکتا۔‘ مزید پڑھیں: جھنگ کے طالبِ علم کے اکاؤنٹ میں بھی کروڑوں روپے نکل آئے خیال رہے کہ جھنگ کے طالب علم اسد علی کے اکاؤنٹ میں 17 کروڑ 30 لاکھ روپے موجود ہونے کا انکشاف ہوا تھا جس کے بعد ایف آئی اے ٹیم مذکورہ طالب علم کو جھنگ سے لے کر کراچی روانہ ہوگئی تھی۔ اسد علی بی ایس سی کا طالب علم ہے، اسد علی کا کہنا تھا کہ کراچی آج تک نہیں دیکھا، اب تحقیقات کے لیے بلایا گیا ہے، اتنی بڑی رقم سے کوئی تعلق نہیں ہے میری مدد کی جائے۔ comments
