سیاسی جماعتیں جرائم پیشہ عناصر کی سرپرستی کررہی ہیں، فیصل واوڈا
کراچی: پاکستان تحریک انصاف کے رہنما فیصل واوڈا نے کہا ہے کہ کراچی میں جرائم کی واردات میں اضافہ افسوسناک ہے، سیاسی جماعتیں جرائم پیشہ عناصر کی سرپرستی کررہی ہیں۔ ان خیالات کا اظہار انہوں نے کراچی میں اسٹریٹ کرائم کی وارداتوں میں اضافے پر اے آروائی نیوز سے خصوصی گفتگو کرتے ہوئے کیا، فیصل واوڈا نے کہا کہ سالوں بعد محکمہ پولیس میں دو اچھے افسر آئے ہیں، پولیس کے محکمے میں ٹریننگ کا فقدان ہے۔ فیصل واوڈا نے کہا کہ پیپلزپارٹی کی حکومت غیرسنجیدہ ہے، امن و امان برقرار رکھنا سندھ حکومت کی ذمہ داری ہے، وفاق خاموش نہیں بیٹھے گا جو آپریشن ہم کرائیں گے سب کو نظر آئے گا۔ تحریک انصاف کے رہنما نے کہا کہ امن و امان کی صورتحال پر وزیراعلیٰ سندھ سید مراد علی شاہ ہمارے ساتھ بیٹھ کر بات کریں، جرائم پیشہ عناصر کو دیکھتے ہی گولی مارنے کا قانون منظور کرایا جائے۔ واضح رہے کہ ڈی آئی جی سی آئی اے نے گزشتہ روز پروگرام سوال یہ ہے میں گفتگو کرتے ہوئے کہا تھا کہ شہر قائد میں اسٹریٹ کرائم کی وارداتیں بڑھی ہیں جبکہ کراچی میں گاڑیوں کی تعداد 20 سے 25 لاکھ ہو چکی ہے، اسٹریٹ کرائم کا طریقۂ واردات وہی پرانا ہے۔ انھوں نے کہا کہ اب شہری لوٹ مار کی رپورٹ زیادہ کر رہے ہیں، پولیس بھی متحرک ہے، ملزمان پکڑے جا رہے ہیں، 6 ہفتے میں بڑی تعداد میں اشتہاری ملزمان گرفتار کیے جا چکے ہیں، جرائم پیشہ عناصر کے خلاف سخت اقدامات کیے جا رہے ہیں۔ comments
