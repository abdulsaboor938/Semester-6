<DOCNO>844067</DOCNO>
<HL>بلوچستان سے ایک اور افغان سیکیورٹی اہلکار گرفتار</HL>
<AUTHOR>Dawn News</AUTHOR>
<DATELINE> Pakistan 2016-05-08 21:08:01+05</DATELINE>
<TEXT>کوئٹہ: بلوچستان کے ضلع پشین میں حساس اداروں نے کارروائی کرتے ہوئے افغان بارڈر فورسز (اے بی ایف) کے اہلکار کو گرفتار کرلیا۔ سیکیورٹی فورسز کا کہنا تھا کہ حساس اداروں نے خفیہ اطلاع پر ضلع پشین میں ایک کارروائی کے دوران اے بی ایف کے اہلکار کو گرفتار کیا۔ گرفتار ہونے والے افغان سیکیورٹی اہلکار سے اہم دستاویزات اور دھماکا خیز مواد بھی برآمد کیا گیا ہے۔ سیکیورٹی حکام کا کہنا تھا کہ 'افغان سیکیورٹی اہلکار کو بلوچستان میں تخریک کاری کا ٹاسک دیا گیا تھا'۔ مزید پڑھیں: چمن سے افغان انٹیلی جنس افسر گرفتار انھوں نے بتایا کہ گرفتار افغان اہلکار کو اس کے سینئرافغان حکام نے چمن، پشین اور کوئٹہ میں دہشت گردی کی کارروائیوں کا ٹاسک دیا تھا۔ سیکیورٹی اداروں نے ملزم کو گرفتار کرکے مزید تفتیش کیلئے نامعلوم مقام پر منتقل کردیا ہے۔ یاد رہے کہ گذشتہ کچھ ہفتوں میں سیکیورٹی فورسز نے بلوچستان کے علاقے پشین، چمن اور دیگر میں مختلف کارروائیوں کے دوران متعدد افغان سیکیورٹی اہلکار اور جاسوس گرفتار کیے ہیں۔ یہ بھی یاد رہے کہ گذشتہ ماہ بلوچستان کے مختلف علاقوں میں سیکیورٹی اہلکاروں کی کارروائیوں کے دوران ہندوستان کی خفیہ ایجنسی 'را' کے متعدد جاسوس بھی گرفتار ہوئے ہیں۔ یہ بھی پڑھیں: چمن: افغان خفیہ ایجنسی کا ایجنٹ گرفتار خیال رہے کہ بلوچستان حکومت اور سیکیورٹی حکام کئی مرتبہ یہ الزام لگا چکے ہیں کہ بلوچستان میں دہشت گردی اور عسکریت پسندی کے پیچھے ہندوستان کی خفیہ ایجنسی 'را' اور افغانستان کی خفیہ ایجنسی این ڈی ایس ملوث ہے۔ کلبھوشن یادیو کی بلوچستان سے گرفتاری گذشتہ ماہ سیکیورٹی فورسز نے بلوچستان سے ہندوستان کے حاضر سروس نیول افسر کلبھوشن یادیو کو گرفتار کیا تھا۔ پاکستانی سیکیورٹی اداروں نے دعویٰ کیا تھا کہ کلبھوشن یادیو ہندوستانی خفیہ ایجنسی را کا افسر ہے، اور بلوچستان اور کراچی میں دہشت گردی کی سرگرمیوں میں ملوث ہے۔ اس موقع پر یہ دعویٰ بھی کیا گیا تھا کہ کلبھوشن یادیو کے پاس ایرانی ویزہ موجود تھا اور وہ ایران کے ساحلی علاقے چابہار سے بلوچستان کے علیحدگی پسندوں کو آپریٹ کررہا تھا۔ مزید پڑھیں: پاکستان میں گرفتار 'را' ایجنٹ کی ویڈیو جاری کلبھوشن یادیو کو گرفتار کرکے تفتیش کیلئے اسلام آباد منتقل کیا گیا تھا جہاں چند روز بعد پاک فوج کے شعبہ تعلقات عامہ آئی ایس پی آر کے ڈائریکٹر جنرل لیفٹیننٹ جنرل عاصم باجوہ اور وفاقی وزیر اطلاعات پرویز رشید نے ایک پریس کانفرنس کے دوران کلبھوشن یادیو کی ایک ویڈیو نشر کی جس میں کلبھوشن نے ہندوستانی افسر اور را ایجنٹ ہونے کا اعتراف کیا تھا۔ کلبھوشن یادیو نے اپنے اعترافی بیان میں بلوچستان اور کراچی میں دہشت گردی کے واقعات میں ملوث ہونے کے ساتھ ساتھ بلوچ علیحدگی پسندوں کو اسلحہ اور رقوم کی فراہمی کا انکشاف بھی کیا تھا۔ تاہم خیال رہے کہ ہندوستان نے کلبھوشن یادیو کو وکیل تک رسائی دینے کیلئے پاکستان سے دو بار درخواست کی ہے جسے پاکستان نے مسترد کردیا جبکہ ہندوستان کلبھوشن یادیو کے پاکستان میں تخریک کاری کی سرگرمیوں کے اعترافی بیان کومسترد کررہا ہے۔ آپ موبائل فون صارف ہیں؟ تو باخبر رہنے کیلئے ڈان نیوز کی فری انڈرائیڈ ایپ ڈاؤن لوڈ کریں۔</TEXT>
