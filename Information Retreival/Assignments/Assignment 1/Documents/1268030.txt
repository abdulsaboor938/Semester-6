<DOCNO>1268030</DOCNO>
<HL>برقی مراسلات ... غیرت کے نام پر قتل</HL>
<AUTHOR>روزنامہ جنگ</AUTHOR>
<DATELINE> Pakistan 2017-10-13 05:10:00+05</DATELINE>
<TEXT>شاید ہمارے معاشرے میں جس لفظ کو جوانمردی کی علامت سمجھا جاتا ہے وہ ہے غیرت۔ بدقسمتی سے غیرت کے نام پر وہ تمام حدود و قیود پھلانگی جاتی ہیں جن کا دین اسلام میں کوئی تصور ہی نہیں۔ سورئہ مائدہ میں ایک ناحق قتل کو بھی ساری انسانیت کا قتل کہا گیا ہے۔ سوچنے کی بات یہ ہے کہ غیرت کا لفظ صرف عورت پر ہی کیوں زیادہ لاگو ہوتا ہے؟ اس کی وجہ یہ ہے کہ وہ کمزور ہے۔ مرد اگر پسند کی شادی کر لے تو کوئی جرم نہیں، عورت پسند کی شادی کر لے تو اسے موت اور زندگی کا معاملہ سمجھ لیا جاتا ہے۔ یہ چیزیں معاشرے کی پسماندہ سوچ اور اخلاقی گراوٹ کی عکاس ہیں۔ ضرورت اس امر کی ہے کہ اس سوچ کی حوصلہ شکنی کی جائے اور عورت کو بھی جینے کا حق دیا جائے۔ (فیضان محمود)faizan.mehmoodhotmail.com</TEXT>
