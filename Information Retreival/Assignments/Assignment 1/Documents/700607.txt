<DOCNO>700607</DOCNO>
<HL>باپ بیٹی کو اغوا کرکے شام لے گیا</HL>
<AUTHOR>روزنامہ پاکستان</AUTHOR>
<DATELINE> Pakistan 2014-07-01 23:09:37+05</DATELINE>
<TEXT>سڈنی (نیوز ڈیسک) عورتوں کے خلاف مظالم صرف پسماندہ ممالک تک ہی محدود نہیں ہیں بلکہ ان ممالک کے تارکین وطن ترقی یافتہ ممالک میں جاکر بھی اپنی جاہلانہ روش سے باز نہیں آتے۔ آسٹریلیا سے تعلق رکھنے والی رانیہ فرح کی کہانی بھی اسی ظلم کی منہ بولتی تصویر ہے جسے 13 سال کی عمر میں اس کے اپنے والد نے آسٹریلیا سے شام لے جاکر اس کی زبردستی شادی کردی جہاں پانچ سال کربناک حالات میں گزارنے کے بعد بالآخر وہ فرار ہونے میں کامیاب ہوگئی۔ فرح کا کہنا ہے کہ وہ 13 سال کی عمر میں اپنے بھائی کے ساتھ مصر کی سیر کو گئی جہاں سے اسے زبردستی شام کے دارالحکومت دمشق لے جایا گیا۔ اس کے والد نے اس کے کنوارے پن کی تصدیق کیلئے اس کا ٹیسٹ بھی کروایا اور اس دوران اسے اس کے باپ اور بھائی کے تشدد کا سامنا بھی کرنا پڑا۔ اس کے بعد ایک کزن سے اس کی زبردستی شادی کردی گئی اور اگلے پانچ سال اس نے زپنے زبردستی بنائے گئے خاوند، جس کی عمر 30 سال سے زائد تھی، کے ساتھ ہر طرح کی تکالیف برداشت کرتے ہوئے گزارے۔ اس تمام عرصے کے دوران وہ فرار ہونے کے بارے میں سوچتی رہی اور بالآخر ایک سہیلی کی مدد سے اس کا رابطہ دمشق میں قائم برطانوی سفارتخانے سے ہوا۔ سفارتخانے نے اسے اردن کے راستے بالآخر آسٹریلیا پہنچادیا۔ فرح کا کہنا ہے کہ اس کا والد بھی آسٹریلیا میں ہی موجود ہے اور وہ شدید خوف زدہ ہے کہ وہ اس کا پتہ چلالے گا اس وجہ سے وہ آسٹریلیا آکر بھی چھپ کر زندگی گزارنے پر مجبور ہے۔ افسوسناک بات یہ ہے کہ اس طرح کے واقعات ہر سال سینکڑوں کی تعداد میں ہورہے ہیں اور اس ظلم کا شکار ہونے والی خواتین اور لڑکیاں عمر بھر کیلئے جبر و تشدد سہنے پر مجبور کردی جاتی ہیں۔</TEXT>
