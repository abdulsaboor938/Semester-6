بغاوت کے علم بردار حبیب جالب کے اہل خانہ کو بجلی کا اضافی بل موصول
لاہور: شاعری میں بغاوت کے علم بردار جالب کے اہل خانہ کو مبینہ طور پر اضافی بل موصول ہوا ہے. ممتاز شاعر کی صاحب زادہ طاہرہ حبیب جالب کے مطابق گذشتہ دو ماہ سے ان کا بجلی کا بل توقع سے بہت زیادہ آرہا ہے، جس کی وجہ سے شدید اذیت میں مبتلا ہیں۔ طاہرہ حبیب جالب کے مطابق دو ماہ قبل انھیں 63253 روپے کا بل موصول ہوا تھا، جس کی بہ مشکل 22326 روپے کی اقساط کروائیں، مگر پھر موسم کی تبدیلی اور بجلی کی کھپت میں کمی کے باوجود 31267 روپے کا بھاری بل آگیا. ان کا کہنا ہے کہ بقایا جات ملا کر اب موجودہ بل 78527 روپے واجب الادا ہے۔ جالب کی صاحب زادی کا کہنا ہے کہ وہ لگ بھگ ڈھائی مرلے کے پورشن میں رہائش پذیر ہیں، اے سی، استری اور واشنگ مشین کا استعمال بے حد کم ہے. ایک نجی ٹیکسی کمپنی سے بہ طور ڈرائیور منسلک طاہرہ حبیب جالب کا کہنا تھا کہ انھیں سمجھ میں نہیں آرہا کہ یہ بھاری بل کیسے ادا کریں. مزید پڑھیں: باغی جالب کی فائل آج بھی کھلی ہے؟ انھوں نے اندیشہ ظاہر کیا کہ ان کے میٹر سے کوئی بجلی چوری کر رہا ہے، کیوں کہ ماضی میں بھی ایسا واقعہ ہوچکا ہے. طاہرہ حبیب کا کہنا تھا کہ انھوں نے بھاگ دوڑ کرکے بل کی قسطیں کروائی ہیں، جو 27000 روپے بنتی ہیں اور یہ بھی ایک سفید پوش شخص کے لیے بہت بھاری رقم ہے. comments
