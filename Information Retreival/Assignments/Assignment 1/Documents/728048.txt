<DOCNO>728048</DOCNO>
<HL>سگریٹ ساز ادارے تمام تشہیری سرگرمیاں روک دیں،کمپنیوں کو شوکاز نوٹس جاری</HL>
<AUTHOR>روزنامہ پاکستان</AUTHOR>
<DATELINE> Pakistan 2014-03-18 03:38:00+05</DATELINE>
<TEXT>اسلام آباد: (آن لائن) وزارت برائے نیشنل ہیلتھ سروسز ریگولیشنز اینڈ کوآرڈی نیشن نے مختلف سگریٹ ساز اداروں کی جانب سے انسداد تمباکو نوشی صدارتی آرڈیننس 2002ء کی خلاف ورزیوں اور سگریٹوں کی مختلف طریقوں سے تشہیر کرنے کے حوالے سے نوٹس لے لیا ہے اور ان سگریٹ ساز کمپنیوں کو شوکاز نوٹس جاری کر دیئے ہیں۔ وزارت برائے نیشنل ہیلتھ سروسز ریگولیشنز اینڈ کوآرڈی نیشن کے ذرائع کے مطابق مختلف سگریٹ ساز ادارے اس وقت مختلف طریقوں سے اپنے برانڈز کی تشہیری مہم جاری کئے ہوئے ہیں جن میں دکانوں کے باہر اشتہاری بورڈز، فری سگریٹوں کی فراہمی اور گاہکوں کو راغب کرنے کی سکیمیں شامل ہیں۔ ایسے تمام تشہیری اقدامات انسداد تمباکو نوشی صدارتی آرڈیننس 2002ء کی صریح خلاف ورزی ہے۔ ذرائع کے مطابق حکومت نے ان تمام خلاف ورزیوں کا نوٹس لیتے ہوئے مختلف کمپنیوں کو شوکاز نوٹس جاری کیا ہے اور ہدایت کی ہے کہ وہ فوری طور پر سگریٹوں کی تمام تشہیری سرگرمیاں روک کر سات دن کے اندر اپنا جواب جمع کرائیں۔ واضع رہے کہ وزارت صحت نے مفت سگریٹ، رعایتی قیمتوں پر فروخت، دکانوں کے باہر ایک فٹ سے بڑے اشتہاری بورڈز کی تنصیب پر مکمل پابندی عائد کی تھی۔ مزید ایک فٹ کے اشتہاری بورڈ پر بھی 1/5 حصہ ہیلتھ وارننگ شائع کرنا ضروری تھا۔ ذرائع کے مطابق وزارت برائے نیشنل ہیلتھ سروسز ریگولیشنز اینڈ کوآرڈی نیشن نے تمباکو اور تمباکو سے بنی اشیاء کی تشہیر سے متعلق نئی ہدایات بھی 31 دسمبر 2013کو منظور کی تھیں۔ جن کا اطلاق 31 مئی 2014ء4 سے ہو گا۔ ان نئی ہدایات کے مطابق تمباکو اور تمباکو سے بنی اشیاء کی پرنٹ و الیکٹرانک میڈیا، کپڑوں پر برانڈنگ، کھوکھوں، موبائل ٹرالی، دکانوں کے باہر بینر، پوسٹرز اور بل بورڈز لگانے پر مکمل پابندی عائد کی گئی ہے۔</TEXT>
