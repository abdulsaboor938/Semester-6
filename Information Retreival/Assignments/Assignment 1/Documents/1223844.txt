<DOCNO>1223844</DOCNO>
<HL>جے آئی ٹی کیساتھ ن لیگی رہنماؤں کا دماغی معائنہ ہونا چاہئے ، ڈاکٹر عاصم</HL>
<AUTHOR>روزنامہ جنگ</AUTHOR>
<DATELINE> Pakistan 2017-07-09 05:07:00+05</DATELINE>
<TEXT>کراچی (اسٹاف رپورٹر)احتساب عدالت نے ڈاکٹر عاصم کے کرپشن، اختیارات کے ناجائز استعمال، منی لانڈرنگ اور زمینوں پر قبضے سے متعلق ریفرنسز کی سماعت 21جولائی تک ملتوی کردی جبکہ میڈیا سے گفتگو کرتے ہوئے سابق وفاقی وزیر کا کہنا ہے کہ نواز شریف ٹولہ ملک کو پنپتا نہیں دیکھ سکتا۔ اگر نواز شریف جے آئی ٹی سےبچ گئے تو لوٹی ہوئی ساری دولت وائٹ ہوجائے گی ، جے آئی ٹی کے ساتھ ن لیگ کے رہنماؤں کا دماغی معائنہ بھی ہونا چاہئے۔ احتساب عدالت کے روبروڈاکٹر عاصم کے کرپشن،اختیارات کا ناجائز استعمال ،منی لانڈرنگ اور زمینوں پر قبضے سے متعلق ریفرنس کی سماعت ہوئی۔ ملزم اطہر حسین، محمد صفدر، خالد رحمان، زوہیر صدیقی، شعیب وارثی، بشارت مرزا، ملک عثمان اور دیگر بھی عدالت میں پیش ہوئے۔ سابق سیکریٹری پٹرولیم اعجاز چوہدری نے حاضری سے استثنیٰ حاصل کر رکھاہے۔</TEXT>
