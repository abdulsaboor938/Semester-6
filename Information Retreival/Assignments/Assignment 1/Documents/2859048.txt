<DOCNO>2859048</DOCNO>
<HL>واپڈا کی نجکاری کیخلاف ملازمین سڑکوںپر، دفاتر کی تالہ بندی</HL>
<AUTHOR>دنیا نیوز</AUTHOR>
<DATELINE> Pakistan 2011-11-01 00:00:00+05</DATELINE>
<TEXT>واپڈا کی ممکنہ نجکاری کے خلاف لاہور سمیت مختلف شہروں میں مظاہرے کئے گئے ۔ فیصل آباد اور ملتان میں ملازمین نے دفاتر کی تالہ بندی کی اور احتجاجی ریلیاں نکالیں۔ فیصل آباد میں ملازمین نے مرکزی ریلی فیسکو ہیڈ کوارٹرز سے نکالی ۔ ریلی کے شرکاء نجکاری کے خلاف نعرے لگاتے رہے ۔ اس موقع پر مقررین نے کہا کہ منافع بخش ادارے کو سازش کے تحت فروخت کیا جارہا ہے ۔ عید تک نجکاری کا فیصلہ واپس نہ لیا گیا تو اگلے ہفتے سے احتجاجی لائحہ عمل کا اعلان کیا جائیگا ۔ ریجن کے دیگر اضلاع جھنگ ، ٹوبہ ٹیک سنگھ، چنیوٹ ، سرگودہا ، خوشاب ، میانوالی اور بھکر میں بھی ملازمین نے احتجاجی مظاہرے کئے اور ریلیاں نکالیں ۔ ملتان میں میپکو ملازمین نے پاور ہاوسز کی نج کاری کے خلاف ہڑتال کی اور میپکو ہیڈ کوارٹرز کے سامنے احتجاج کیا ۔ ڈہرکی میں سیپکو ملازمین نے احتجاجی مظاہرہ کیا اور حکو مت کے خلاف نعرے بازی کی ۔ اس موقع پر مقررین نے کہا کہ نجکاری کا عمل اگر نہ روکا گیا تو ملک بھر میں بجلی کی سپلائی معطل کر دی جائے گی ۔ گوجرانوالہ ، وہاڑی ، قائد آباد ، ٹھٹھہ ، کندکوٹ ، اوباڑو اور ڈگری سمیت ملک کے کئی شہروں میں بھی نجکاری کے خلاف احتجاج کیا گیا۔</TEXT>
