<DOCNO>2093541</DOCNO>
<HL>خواتین کا عالمی دن اور تشدد کے واقعات</HL>
<AUTHOR>نوائے وقت</AUTHOR>
<DATELINE> Pakistan 2014-03-12 01:34:00+05</DATELINE>
<TEXT>بٹالہ کالونی کے رہائشی ایک شخص نے تھانہ بٹالہ کالونی میں اپنی دو بھتیجیوں کو اغوا کر کے کسی نامعلوم جگہ پر لے جا کر ان کے ساتھ زیادتی کے ارتکاب کی رپورٹ پولیس سٹیشن میں درج کرائی ,ایک رپورٹ غلام محمد آباد کالونی کے ایک رہائشی زاہد فاروق نے تھانہ غلام محمد آباد میں درج کرائی ہے جس کے مطابق ملزم اویس اور اس کے پانچ ساتھیوں نے اس کی بیٹی کو اس کے گھر سے اغوا کیا اور ان پانچوں افراد نے کسی نامعلوم مقام پر زیادتی کی ۔اسی روز تھانہ چک جھمرہ کی حدود میں واقع چک نمبر113ج۔ب کی رہائشی ایک خاتون نے بھی تھانہ میں ایک شخص ایوب اور اس کے چار ساتھیوں کے خلاف اپنی بیٹی کو گھر سے اغوا کر کے زیادتی کرنے کا ذکر کیا ہے۔ اس کے گردونواح کے علاقوں میں ایک 9سالہ بچی سمیت 6عورتوں کو زیادتی کا نشانہ بنایا گیا۔ آئے روز معصوم بچیوں اور نوعمر لڑکیوں سے زیادتی کے واقعات کی خبریں تمام اخبارات میں شہ سرخیوں کے ساتھ شائع ہوتی ہیں اور انہیں پڑھ کر ہر دردمند انسان لرز اٹھتا ہے۔ سال 2013ء کی ایک سرکاری رپورٹ کے مطابق اس سال پنجاب میں 2576 خواتین کے ساتھ ریپ کیا گیا۔ یہ تعداد ان خواتین کی ہے جن کے ساتھ زیادتی کے واقعات کی مختلف تھانوں میں رپورٹس لکھوائی گئی تھیں جبکہ ہزاروں عورتوں اور لڑکیوں کے ساتھ اوباش صفت انسانوں کی طرف سے ان کی عزتوں کی پامالی کسی ریکارڈ کا حصہ نہیں بنی ہے کیونکہ ان خواتین اور لڑکیوں یا ان کے اہل خانہ نے معاشرتی رسوائی سے بچنے کے لئے دادرسی کے لئے پولیس کے ساتھ رابطہ ہی نہیں کیا۔ عورتوں کے ساتھ زیادتی کے جو واقعات پولیس کے ریکارڈ میں لائے گئے ان میں سے 193 خواتین، جن میں عورتیں اور بچیاں بھی شامل تھیں ان کے ساتھ مختلف مردوں نے اجتماعی گروپوں کی صورت میں زیادتی کا ارتکاب کیا۔ سال 2013ء میں صرف فیصل آباد میں زیادتی کے 216مقدمات کا اندراج کیا گیا جبکہ اس وقت نئے سال کے دوماہ گزر چکے ہیں اس دوران کوئی ایسا دن نہیں گزرا جب کسی نہ کسی عورت، نوجوان لڑکی یا کمسن بچی کے ساتھ زیادتی کا کوئی واقعہ پیش نہ ہوا ہو۔ عورتوں کے عالمی دن کے حوالہ سے دیکھا جائے تو 21ویں صدی کی دنیا میں بھی عورت کو جنسی تشدد سمیت ہر قسم کے ظلم اور زیادتی کا سامنا کرنا پڑ رہا ہے یہ صرف پاکستان یا مشرقی ممالک میں نہیں بلکہ دنیا کے تمام معاشروں میں خواتین کو جنسی تشدد، تیزاب گردی اور گھریلو تشدد کے واقعات کا سامنا ہے۔ یورپی یونین کے مطابق اس یونین میں شامل ممالک کی تقریباً ایک تہائی خواتین پندرہ برس کی عمر سے جسمانی یا جنسی تشدد کا شکار ہو رہی ہیں۔یہ تعداد چھ کروڑ 20لاکھ بنتی ہے۔ہر دس میں سے ایک خاتون کو پندرہ برس کی عمر سے کسی نہ کسی قسم کے جنسی تشدد کا سامنا ہے اور جن خواتین کو اپنے یا پرائے مردوں کی طرف سے تشدد کا نشانہ بنایا گیا ان میں سے اگر 20خواتین گھریلو تشدد، تیزاب گردی یا دوسرے ایسے تشدد کا نشانہ بنیں جس میں ان کو جنسی زیادتی کے کسی المیے سے دوچار نہیں ہونا پڑاان 20عورتوں میں کسی ایک کو صنف مخالف کی طرف سے تشدد کا نشانہ بننا پڑا۔ جن خواتین پر تشدد کے واقعات کا ارتکاب کیا گیا ان میں سے 22فیصد پر جسمانی یا جنسی تشدد کرنے والا ان کا اپنا جیون ساتھی تھا۔ یورپی معاشرہ کے برعکس ہمارے معاشرہ میں خواتین پر کبھی روایات، کبھی غیرت اور کبھی مذہب کے نام پر تشدد ہوا۔ کبھی شوہر نے کسی معمولی اختلاف پر اپنی بیوی کی درگت بنا دی، کبھی بھائی نے اپنی بہن کی طرف سے اپنی مرضی کے شریک حیات کے انتخاب کی بات کی، بالغ ہو کر اپنی مرضی سے شادی کرا لی ۔اکثر و بیشتر بھائی کے ہاتھوں بہن کی زندگی ختم ہو گئی۔ بھائی کے ہاتھوں ماؤں پر تشدد اور ان کے قتل کئے جانے کی خبریں بھی شائع ہو رہی ہے۔ ایک ڈیڑھ ماہ پہلے فیصل آباد کے مضافات میں ایک نوعمر بیٹے کے ہاتھوں اس کی ماں کے قتل کی خبر شائع ہوئی تھی۔ بیٹے نے ماں کو اس لئے قتل کر دیا تھا کہ اس نے اپنے شوہر کی وفات کے پانچ چھ ماہ بعد جب اس کے اکلوتے بیٹے کو اس کی توجہ کی بہت زیادہ ضرورت نہیں تھی اس کے معاملات کو دادا دادی کے سپرد کر کے کسی اور شخص سے شادی کر لی تھی۔ بیٹے کو اپنی والدہ کا کسی دوسرے شخص کی بیوی بننا پسند نہیں آیا تھا اور اس نے ماں کو قتل کر دیا تھا۔ اکثر ایسا ہی ہوتا ہے کہ بیٹا جوان ہو کر شادی کر لیتا ہے اور پھر اپنی اس ماں کا وجود اسے بہت زیادہ کھٹکنے لگتا ہے جس نے اپنے شوہر کی وفات یا اس سے علیحدگی کے بعد بھی کسی مرد کو اس لئے اپنا جیون ساتھی نہیں بنایا ہوتا کہ وہ اپنے اکلوتے بیٹے کی پرورش میں کسی دوسرے شخص کی مدد اور معاونت قبول کرنے پر تیار نہیں تھی۔ ایسی ہی ایک ماں کو چند سال پہلے اس کے اکلوتے بیٹے نے اپنی سنگدلی اور خوبصورت بیوی کے ایماء پر پہلے تو بات بات پر گھر میں تشدد کا نشانہ بنانے کا سلسلہ شروع کر دیا اور پھر ایک دن اس نے اس قدر تنگ آیا کہ وہ شدید علالت کے باعث گھر میں چلنے پھرنے سے بھی معذور تھی اور نقاہت کے باعث اس کے لئے باتھ روم تک جانا بھی مشکل ہو چکا تھا۔ بیٹے نے ہفتہ عشرہ اپنی ماں کے مرنے کا انتظار کیا اور پھر موسم سرما کی ایک شام کو جب سورج غروب ہو چکا تھا وہ اپنی ماں کو اٹھا کر قبرستان میں چھوڑ آیا تاکہ شدید سردی میں ٹھٹھر کر موت سے دوچار ہو جائے۔ بیٹے نے اسے اپنے باپ کی قبر کے پہلو میں پھینک دیا تھا تاکہ اگلے روز لوگوں کو یہ کہہ سکے کہ معلوم نہیں وہ کب گھر سے چل کر قبرستان میں اپنے شوہر کی قبر پر چلی گئی تھی لیکن اللہ نے اس عورت کو بچانا تھا۔ قبرستان کے قریب سے گزرتے ہوئے کسی نیک دل شخص نے قبرستان میں کسی کی موجودگی کا احساس کیا۔ اسے تلاش کیا اور اپنے گھر لا کر اس کو لحاف میں لپیٹا، ہوش آنے پر اس کو کھانے کے لئے دیا۔ اگلے روز اسے ڈاکٹر کو دکھایا، دوائی دی اور جب وہ اپنا حال بتانے کی حالت میں آئی تو اس نے اپنے بیٹے اور بہو کے ہاتھوں اپنی زندگی اجیرن ہو جانے کی بپتا سنا کر خواہش کی کہ وہ اب بیٹے کے گھر میں نہیں جانا چاہتی۔ وہ ماں جس نے اپنے بیٹے کو 9ماہ تک اپنے پیٹ میں اپنے لہو سے اس کے وجود کو زندگی کی رمق عطا کی تھی جس نے اسے پال پوس کر جوان کیا، اس بیٹے نے محبت کی شادی کے بعد اپنی ماں کی محبت سے منہ موڑ لیاتھا حتیٰ کہ اس کے مرنے کا بھی انتظار نہیں کر سکا تھا۔ اس وقت جب عورتوں کا عالمی دن منایا جا رہا ہے میں سوچ رہا ہوں کہ ہمارے ملک اور معاشرے میں عورت کو مردوں کی طرف سے اس قدر زیادہ تشدد کا نشانہ کیوں بنایا جا رہا ہے۔ مجھے نوجوان لیکچرار بھی بہت زیادہ یاد آئی ہے جس کے شوہر نے اس پر تیزاب پھینک کر اسے بہت زیادہ زخمی کر دیا تھا حتیٰ کہ وہ الائیڈ ہسپتال میں اپنے جھلسے ہوئے جسم کو موت کے حوالے کرنے کے بعد اپنے ماں باپ کے ہاتھوں منوں مٹی تلے اتر گئی تھی۔ کیا عورتوں کے عالمی دن پر ہمارے ملک میں عورتوں پر کئے جانے والے گھریلو تشدد اور آئے روز ان کے خلاف کئے جانے والے ریپ کے واقعات کا مکمل طور پر انسداد نہیں ہو سکتا۔</TEXT>
