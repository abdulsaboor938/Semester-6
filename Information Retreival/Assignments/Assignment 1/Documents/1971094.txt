<DOCNO>1971094</DOCNO>
<HL>ٹڈاپ کرپشن کیس: یوسف گیلانی‘ امین فہیم کے ناقابل ضمانت وارنٹ گرفتاری</HL>
<AUTHOR>نوائے وقت</AUTHOR>
<DATELINE> Pakistan 2015-08-28 04:32:27+05</DATELINE>
<TEXT>کراچی (اے ایف پی+ رائٹر+ نوائے وقت رپورٹ+ ایجنسیاں) انٹی کرپشن عدالت نے ٹریڈ ڈویلپمنٹ اتھارٹی آف پاکستان کے کرپشن کیس میں سابق وزیراعظم یوسف رضا گیلانی اور سابق وفاقی وزیر مخدوم امین فہیم سمیت 20 سے زائد افراد کے ناقابل ضمانت وارنٹ جاری کرتے ہوئے انہیں 10 ستمبر تک گرفتار کر کے پیش کرنے کا حکم دیدیا ہے۔ وفاقی اینٹی کرپشن کورٹ کے جج محمد عظیم کی عدالت میں ٹڈاپ کرپشن کیس کی سماعت ہوئی۔ ایف آئی اے کی جانب سے علی اکرم زرداری نے ملزموں کیخلاف12 نئے مقدمات کے چالان پیش کئے۔ تفتیشی افسر نے عدالت کو بتایا کہ سابق وزیر اعظم یوسف رضا گیلانی، امین فہیم، سیکرٹری محمد زبیر اور دیگر کے خلاف ٹڈاپ کیس میں 70 سے زائد مقدمات درج ہیں۔ یوسف رضا گیلانی اور امین فہیم کے خلاف پہلے بھی 50 کروڑ روپے کی کرپشن کے 12 مقدمات کے چالان عدالت میں پیش کئے جا چکے ہیں تاہم دونوں ملزموں نے گرفتاری سے بچنے کے لئے ضمانت کرا رکھی ہے، ملزموں کے خلاف مزید نئے 12 مقدمات کا چالان پیش کیا گیا ہے، ملزموں کو عدالت کی جانب سے پیش ہونے کا حکم بھی دیا گیا ہے تاہم وہ پیش نہیں ہوئے لہٰذا ان کے وارنٹ گرفتاری جاری کئے جائیں۔ عدالت کے جج محمد عظیم نے 12 نئے مقدمات کا چالان منظور کرتے ہوئے یوسف رضا گیلانی، امین فہیم، سیکرٹری محمد زبیر سمیت تمام ملزموں کے ناقابل ضمانت وارنٹ گرفتاری جاری کر دیئے۔ یوسف رضا گیلانی اور مخدوم امین فہیم پر ٹریڈ ڈویلپمنٹ اتھارٹی آف پاکستان (ٹڈاپ) میں کرپشن کے الزامات کے الزامات کے تحت ایف آئی ا کی جانب سے مقدمات درج کئے گئے تھے۔ رائٹر کے مطابق یوسف رضا گیلانی پر ٹریڈ ڈویلپمنٹ سکیم میں اربوں ڈالر کی خورد برد، بدعنوانی کا الزام ہے۔ بی بی سی کے مطابق ایف آئی اے کے تفتیشی افسر نے ٹریڈ ڈویلپمنٹ اتھارٹی میں جعلی کمپنیوں کو سبسڈی دینے کے الزام میں حتمی چالان پیش کیا ہے جس میں یوسف رضا گیلانی، مخدوم امین فہیم، یوسف رضا گیلانی کے سیکرٹری زبیر احمد، فیصل صدیق خان، ہارون رئیسانی اور میاں طارق سمیت دس افراد کو نامزد کیا گیا ہے۔ تفتیشی افسر کا کہنا تھا کہ ان ملزموں کی بدعنوانی کی وجہ سے قومی خزانے کو ایک ارب روپے کا نقصان پہنچا۔ دوسری جانب سید یوسف رضا گیلانی نے کہا ہے کہ وہ گرفتاری کی تاریخ سے قبل خود عدالت میں پیش ہو جائیں گے، جو کچھ ہو رہا ہے وفاقی حکومت کی اجازت سے ہو رہا ہے۔ ایک بیان میں سید یوسف رضا گیلانی نے کہا کہ وہ اپنی گرفتاری کیلئے کسی کو زحمت نہیں دیں گے، وہ لوگوں کو تجسس میں نہیں رکھنا چاہتے وہ پہلے بھی عدالتوں میں جاتے رہے ہیں اب بھی جائیں گے۔ عدالت نے ضمانت اور حاضری سے استثنا دے رکھا تھا وارنٹ جاری ہونا سمجھ سے بالاتر ہے۔ 10 ستمبر تک لوگوں کو انتظار نہیں کرائونگا۔ گیلانی نے کہا مجھ پر کیس پہلے بھی بنے اب بھی ان کا مقابلہ کرنے کے لئے تیار ہوں‘ پیپلزپارٹی کو احتساب کے نام پر انتقام کا نشانہ بنایا جا رہا ہے۔ عدالت نے مجھے حاضری سے خود ہی استثنیٰ دے رکھا ہے۔ انہوں نے کہا کہ ایف آئی اے نے آج چالان جمع کرایا تو اس میں میرا یا عدالت کا قصور نہیں‘ تمام کیسز کا ڈٹ کر مقابلہ کروں گا۔اے پی پی کے مطابق ایف آئی اے کرائم سرکل کے تفتیشی افسران عدالت میں پیش ہوئے اور ملزموں کے خلاف 12 نئے مقدمات کا فائنل چالان پیش کیے جس میں سابق وزیراعظم یوسف رضا گیلانی، مخدوم امین فہیم، سابق ڈپٹی سیکرٹری پرائم منسٹر ہاؤس ایم زبیر، بلوچستان کے سابق وزیراعلیٰ نواب اسلم بخش رئیسانی کے برادر نسبتی مہر ہارون رشید رئیسانی، علی بلال راجہ، فیصل صدیق خان اور سابق ڈائریکٹر کامرس فرحان جونیجو افشاں جونیجو سمیت ان کے دیگر اہل خانہ سمیت دیگر کو مفرور ظاہر کیا گیا تھا۔ کراچی (کرائم رپورٹر+ نوائے وقت رپورٹ+ ایجنسیاں) سابق وزیر پٹرولیم اور چیئرمین سندھ ہائیر ایجوکیشن ڈاکٹر عاصم حسین کو سخت حفاظتی انتظامات میں انسداد دہشت گردی کی خصوصی عدالت میں پیش کر دیا گیا۔ خصوصی عدالت نمبر 3 کے جج سلیم رضا بلوچ نے تحفظ پاکستان آرڈیننس کے تحت ڈاکٹر عاصم حسین کو 90 روز کے جسمانی ریمانڈ پر رینجرز کے حوالے کر دیا ہے۔ ڈاکٹر عاصم حسین سابق صدر آصف علی زرداری کے قریبی ساتھیوں میں شمار کئے جاتے ہیں۔ اطلاعات کے مطابق ان پر زمینوں پر قبضے، دہشت گردوں کی مدد کرنے، انہیں سرمایہ فراہم کرنے، غیرقانونی اثاثے بنانے، منی لانڈرنگ اور دیگر الزامات ہیں۔ ڈاکٹر عاصم کی والدہ نے عابد زبیری ایڈووکیٹ کے توسط سے گرفتاری کو سندھ ہائی کورٹ میں چیلنج کر دیا ہے۔ درخواست میں موقف اختیار کیا گیا ہے کہ ڈاکٹر عاصم حسین کے خلاف کوئی مقدمہ درج نہیں، وہ سابق وفاقی وزیر رہے ہیں، الزامات کی صورت میں وہ تحقیقاتی اداروں سے تعاون کرینگے، وہ کسی کریمنل کارروائی میں ملوث نہیں رہے۔ سندھ ہائیکورٹ نے درخواست کی سماعت کی۔ صوبائی حکومت، ڈی جی رینجرز کو 31 اگست کیلئے نوٹس جاری کر دیئے ہیں۔ ڈاکٹر عاصم حسین کی اہلیہ ڈاکٹر زرین نے آئی جی پولیس سندھ کو خط بھی بھیجا ہے جس میں ان کی گرفتاری کو غیر قانونی قرار دیتے ہوئے کہا گیا ہے کہ سندھ کے عوام کے تحفظ کی ذمہ داری آئی جی سندھ پر عائد ہوتی ہے۔ خط میں کہا گیا کہ ڈاکٹر عاصم شوگر اور ہائپرٹینشن کے مریض ہیں۔ ڈاکٹر عاصم سے عدالتی حکم پر انکے اہلخانہ کی ملاقات کرائی گئی، جو دو گھنٹے سے زائد جاری رہی۔ ڈاکٹر عاصم حسین سے تفتیش کیلئے جے آئی ٹی تشکیل دے دی گئی ہے۔ جے آئی ٹی میں نیب، ایف آئی اے اور رینجرز کے نمائندے شامل ہیں، رینجرز سکیورٹی امور کی نگرانی کرے گی۔ نیب ریفرنس تیار کر کے عدالت میں جلد پیش کرے گی۔ تحقیقات کا دائرہ دبئی سے لندن تک وسیع کرنے کا فیصلہ کیا گیا ہے۔ دوسری جانب سندھ میں مبینہ طورپر کرپشن میں ملوث مختلف شخصیات کو واپس لانے کیلئے ریڈوارنٹ تیار کر لئے گئے ہیں۔ ریڈوارنٹ کے ذریعے سیاسی شخصیات، بزنس مین، سابق سرکاری افسروں کو تفتیش کیلئے پاکستان لایا جائے گا، سیاسی شخصیات میں اویس مظفر ٹپی، سابق ایڈمنسٹر یٹر کراچی ثاقب سومرو اور سابق سرکاری افسر منظور کاکا اور بزنس مین انور مجید کے نام شامل ہیں۔ ان افراد کے ریڈوارنٹ تیار کر لئے گئے ہیں تاہم ابھی جاری نہیں کئے گئے۔ نجی ٹی وی کے مطابق کرپشن میں ملوث افراد اگر بیرون ملک بھی جاچکے ہیں تو انہیں باہمی قانونی مدد کے ذریعہ سے واپس ملک میں لایا جائے گا، انٹرپول کو خط بھیجے جائیںگے۔ ذرائع کے مطابق ڈاکٹر عاصم حسین نے دوران تفتیش اہم انکشاف کئے ہیں، سرکاری خزانے کو اربوں روپے کا نقصان پہنچانے والے گروہ کا بھانڈا پھوڑ دیا، کچھ اہم سیاسی شخصیات کے نام بھی بتائے۔ تفتیشی ذرائع کے مطابق ڈاکٹر عاصم سے پلاٹس کی غیر قانونی الاٹمنٹ، فراڈ پارٹنر شپ کے حوالے سے سوالات کئے گئے، منی لانڈرنگ اور غیر ملکی اکاؤنٹس سے متعلق پوچھ گچھ کی گئی، سابق وفاقی وزیر سے ایل پی جی ٹائیکون اقبال احمد خان کے ساتھ شراکت کی بھی تحقیقات ہوئی۔ ذرائع کے مطابق ڈاکٹر عاصم حسین اہم سیاسی شخصیت کی ذاتی اور نجی زندگی سے متعلق زیادہ جانتے ہیں، وہ بدعنوانی سے متعلق سب سے زیادہ معلومات رکھتے ہیں، بعض معاملات میں ڈاکٹر عاصم نے مبینہ طور پر اہم شخصیات کی پارٹنرشپ کرائی۔ ڈاکٹر عاصم حسین کے انکشافات کے بعد تحقیقاتی اداروں نے سوئی سدرن گیس کمپنی کے افسران کی فہرست مرتب کرلی ہے۔ ذرائع کے مطابق فہرست میں شامل افسروں کی گرفتاریاں جلد متوقع ہیں۔ ذرائع کا کہنا ہے کہ سوئی سدرن گیس کمپنی کے سابق جی ایم ذوہیر احمد صدیقی سمیت ایک درجن سے زائد افسروں کی فہرست تیار کی گئی ہے۔ ڈاکٹرعاصم حسین سے ملنے والی معلومات پر سندھ بورڈ آف ریونیو کے سابق سینئر ممبر شکیب قریشی کے خلاف بھی گھیرا تنگ کر دیا گیا ہے۔ شکیب قریشی پیپلزپارٹی کی ایک اہم شخصیت کے قریبی ساتھی ہیں۔ شکیب قریشی سابق سندھ حکومت کے دور میں اہم ذمہ داریوں پر فائز تھے۔ ڈاکٹرعاصم حسین نے شکیب قریشی کے ذریعہ زمین الاٹ کرائی تھی۔ ذرائع کا مزید کہنا ہے کہ شکیب قریشی اس وقت ملک سے باہر ہیں۔ ان کی گرفتاری کے لیے انٹرپول سے رابطہ کرنے کا فیصلہ کیا گیا ہے۔ ذرائع کے مطابق ڈاکٹر عاصم سیاسی شخصیت کے اربوں روپے بیرون ملک منتقل کرنے میں ملوث ہیں۔ تحقیقاتی ادارے کاکہنا ہے اس سلسلے میں ڈاکٹر عاصم سے پوچھ گچھ کی جا رہی ہے۔ ڈاکٹر عاصم نے اپنے اختیارات کا ناجائز استعمال کرتے ہوئے اربوں روپے بنائے اور ایک اہم سیاسی شخصیت کے اربوں روپے بیرون ملک منتقل کئے۔ ڈاکٹر عاصم حسین کی جانب سے فراہم کی گئی معلومات کے بعد ایل پی جی کے ٹائیکون اقبال زیڈ احمد کے خلاف بھی کارروائی کرنے کا فیصلہ کر لیا گیا ہے۔ سوئی سدرن گیس کمپنی کے ڈپٹی منیجنگ ڈائریکٹر شعیب وارثی کی گرفتاری کے بعد ایف آئی اے اور نیب حکام نے دیگر افسروں کو بھی شامل تفتیش کر لیا۔ ایف آئی اے او رنیب کی ایک ٹیم نے سوئی سدرن گیس کمپنی کے سینئر جنرل منیجر ماجد ملک اور ڈپٹی منیجر خالد راٹھور سے بھی گیس کنکشنوں اور مالی معاملات کے بارے میں پوچھ گچھ کی تاہم سوئی سدرن گیس کے ان دونوں افسران کو حراست میں نہیں لیا گیا۔ ذرائع کا کہنا ہے کہ کرپشن میں ملوث سوئی سدرن گیس کمپنی کے سابق جنرل منیجر زوہیر صدیقی کی گرفتاری کے لئے چھاپے مارے جا رہے ہیں۔دریں اثناء خورشید شاہ نے ڈاکٹر عاصم کی گرفتاری پر وفاق سے رابطہ کرکے احتجاج ریکارڈ کرایا ہے۔ اور وفاق کے جواب کا انتظار ہے، وزیراعلیٰ سندھ قائم علی شاہ کوبھی وفاق سے رابطہ کرنا چاہئے۔</TEXT>
