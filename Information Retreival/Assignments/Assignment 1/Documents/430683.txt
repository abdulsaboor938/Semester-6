<DOCNO>430683</DOCNO>
<HL>غیرت کے نام پر قتل اور قانون میں مجوزہ ترمیم</HL>
<AUTHOR>روزنامہ پاکستان</AUTHOR>
<DATELINE> Pakistan 2016-07-23 01:11:03+05</DATELINE>
<TEXT>حکومت بالآخر ایک اچھا کام کرنے جارہی ہے، جو عرصہ دراز سے معرض اِلتواء میں چلا آرہا تھا، میری مراد غیرت کے نام پر قتل کو ناقابل معافی جرم قرار دینا ہے۔ جب سے ماڈل گرل قندیل بلوچ کو غیرت کے نام پر قتل کیا گیا ہے، نہ صرف ملک، بلکہ بیرون ملک بھی اس رجحان کی مذمت جاری ہے۔ قندیل بلوچ کے قتل کی تو برطانوی وزیر اعظم نے بھی مذمت کی ہے۔ پچھلے کچھ عرصے سے تو اس کے ساتھ کچھ ایسے گھناؤنے واقعات ہوئے ہیں، جنہوں نے معاشرے کو لرزا کر رکھ دیا ہے۔ لڑکیوں اور عورتوں کو جلانے اور سفا کانہ طریقے سے ماردینے کی ایک ایسیلہر دیکھنے میں آئی ہے، جس نے ہمارے معاشرے کی بیمار ذہنیت کو بے نقاب کردیا ہے۔ یہ کس قسم کی غیرت ہے جو صرف لڑکیوں کے قتل پر منتجہوتی ہے۔ جس کسی نے بھی غیرت کے نام پر قتل کی اصطلاح ایجاد کی، وہ کوئی بہت ہی ظالم شخص تھا۔ معاشریتحمل وبرداشت کے ساتھ چلتے ہیں۔ جو لوگ اپنی عزت و غیرت بچانے کے لئے اپنی بیٹیوں یا بہنوں کو قتل کردیتے ہیں، وہ جیل میں بیٹھ کر یہ ضرور کہتے ہوں گے کہ ان کے اس عمل سے نہ ان کی عزت بچی نہ غیرت، بلکہ گلی گلی رسوائی ہوئی۔ پولیس نے اس قتل کو اس قدر معمولی جرم بنا دیا ہے کہ اب ہر کوئی یہ سمجھتا ہے کہ اس نے غیرت کے نام پر اپنی ماں بہن کو قتل کیا تو جلد ہی قانون کی گرفت سے آزاد ہو جائے گا، کیونکہ ایسے کیسوں میں باپ قاتل ہوتا ہے اور بیٹا مدعی بن جاتا ہے۔ بیٹا قاتل ہو تو باپ مدعی کامنصب سنبھال لیتا ہے اور بعدازاں صلح کا آپشن استعمال کر کے قاتل آزاد ہو جاتا ہے۔ اب جو قانون بنایا جارہا ہے، اس میں صلح کے باوجود عدالت کو اختیار ہوگا کہ وہ ملزم یا ملزموں کو عمر قید سنا سکے، حالانکہ میرے نزدیک عدالت کے پاس سزائے موت دینے کا اختیار ہونا چاہیے۔ پولیس ایسے کیسوں میں کس طرح مجرمانہ غفلت برتتی ہے، اس کا اندازہ قندیل بلوچ قتل کیس میں پولیس کی کارکردگی سے لگایا جاسکتا ہے۔ پولیس نے اس مقدمے کی جو ایف آئی آر درج کی ہے، اس میں قندیل کے والد کی طرف سے یہ بیان دیا گیا ہے کہ اس کے بیٹوں نے قندیل کو غیرت کے نام پر قتل کیا ہے۔ ایک مدعی جس نے اپنی آنکھوں سے قتل ہوتے دیکھا نہیں، نہ ہی اپنے بیٹے کی زبان سے سنا کہ وہ اپنی بہن کو غیرت کے نام پر مار رہا ہے، ایف آئی آر میں کیسے یہ جملہ لکھوا سکتا ہے؟ یہ بات تو ملزم گرفتاری کے بعد اپنے بیان میں کہہ سکتا ہے کہ اس نے قتل، غیرت کی وجہ سے کیا ہے۔ اس جملے کے ایف آئی آر میں اندراج سے اس قتل کی وجہ اتنی کمزور رکھی گئی ہے کہ جس کا لا محالہ ملزم کو فائدہ ہوگا۔ جب ایف آئی آر میں قتل کی وجہ بھی بیان کردی جائے تو ملزم کو اس کے خانے میں فٹ کرنا آسان ہو جاتا ہے، لیکن اگر وہی ملزم اپنے اقراری بیان سے مُنحرف ہو جائے تو کیس کی ساری عمارت زمین بوس ہو جاتی ہے۔۔۔ مثلاً قندیل کا بھائی وسیم اگر اپنے بیان سے مکر جائے تو پولیس کے پاس کوئی دوسرا چشم دیدہ گواہ ہی موجود نہیں ۔ ایسے میں اگر قندیل کا اور مقدمے کا مدعی اسے سزا دلوانا بھی چاہے تو کامیاب نہیں ہو سکے گا۔ سی پی او ملتان کی یہ بات حیران کن ہے کہ جب ملزم وسیم نے قتل کا اعتراف کر لیا ہے تو مزید تفتیش کی کیا ضرورت ہے۔ دیکھنے میں یہی آیا ہے کہ پولیس غیرت کے نام پر قتل کے مقدمات میں سطحی تفتیش کرتی ہے۔ شاید اسے اس بات کا علم ہوتا ہے کہ اس نوعیت کے مقدمات میں استغاثہ اپنا موقف ثابت کرنے میں ہمیشہ ناکام رہتا ہے اور ملزمان بری ہو جاتے ہیں۔ مری میں زندہ جلائی جانے والی لڑکی کے واقعہ کو پولیس نے خود کشی قرار دیا تھا، مگر جب سپریم کورٹ کی فیکٹ فائنڈنگ کمیٹی نے تحقیق کی تو اس سے اختلاف کیا اور اسے خود کشی کا واقعہ تسلیم کرنے سے انکار کر دیا۔ میری ایک اعلیٰ پولیس افسر سے اس موقع پر بات ہوئی تو اس نے تسلیم کیا کہ پولیس ایسے کیسوں میں غفلت کے ساتھ ساتھ عدم دلچسپی کا مظاہرہ بھی کرتی ہے۔ اس کی وجہ انہوں نے یہ بتائی کہ پولیس والوں کو یقین ہوتا ہے کہ عدلت میں چالان پیش کرنے کے بعد ابتدائی پیشی پر ہی مقدمے کے مدعی نے اسے معاف کر دینا ہے اور ہم ہاتھ ملتے رہ جائیں گے۔ صرف اِکا دُکا کیسوں میں غیرت کے نام پر قتل کئے جانے والوں کے ورثاء یکسوئی سے مقدمہ لڑتے ہیں اور ایسے کیسوں میں قاتلوں کو کڑی سزائیں بھی ملتی ہیں۔ اب اس ترمیم کے بعد جو عنقریب پارلیمینٹ کے مشترکہ اجلاس میں پیش کی جائے گی، پولیس کے پاس بھی اتنا اختیار ضرور ہو گا کہ وہ لواحقین کے ساتھ ملزم کی صلح کے باوجود اسے پابند سلاسل ر کھ سکے۔ذرائع کے مطابق اس بل کا کریڈٹ مریم نواز شریف کو جاتا ہے، جنہوں نے غیرت کے نام پر قتل کے بڑھتے ہوئے واقعات، خصوصاً قندیل بلوچ کے قتل پر وزیراعظم محمد نواز شریف کو فوری قانون سازی کا مشورہ دیا اور انہوں نے وزارت قانون کو ہدایات جاری کیں۔ بعض لوگ یہ سوال کرتے ہیں کہ جب کوئی لڑکی یا عورت خاندان کی عزت کو داغدار کرے تو پھر اس کے عزیز و اقارب اسے قتل کے سوا اور کر بھی کیا کر سکتے ہیں؟ یہ بڑی بھونڈی دلیل ہے۔ کوئی خاندان اپنی ذمہ داریوں سے پہلو تہی کو یہ رنگ کیسے دے سکتا ہے؟ اب آپ قندیل بلوچ کی مثال ہی لے لیں۔ وہ کئی برسوں سے شوبز میں تھی۔ اس کے بھائیوں سمیت سب کو علم تھا کہ وہ کیا کرتی ہے۔ اس کے باوجود وہ سب اُسے برداشت کر رہے تھے، کیونکہ وہ اُن کی کفالت بھی کر رہی تھی۔ گویا جب روکنے کا وقت تھا، اُس وقت اُسے روکا نہیں اور اب جبکہ وہ ایک مشہور ماڈل بن چکی تھی، اُسے مار دیا گیا۔ باقی کیسوں میں تو گھر سے بھاگ کر پسند کی شادی کرنے والی لڑکیوں کو بہانے سے گھر بلا کر زندہ جلایا جاتا ہے۔ قندیل بلوچ تو کسی کے ساتھ بھاگی بھی نہیں تھی اور اُس نے کچھ ایسا نیا بھی نہیں کیا تھا کہ جس کی وجہ سے اُس کے بھائیوں کو اچانک غیرت آ گئی ہو۔ اس سے ظاہر ہوتا ہے کہ کوئی بھی مرد کسی بھی وقت غیرت میں آکر اپنی بہن یا بیٹی کو قتل کرسکتا ہے، یہ صریحاً درندگی ہے اور اس رجحان کو روکنا وقت کی ضرورت ہے۔ بیٹیوں کی تربیت پر خاص توجہ دینے سے ہی یہ مسئلہ حل ہو سکتا ہے۔ ساتھ ہی اسی بات کو بھی تسلیم کرنا پڑے گا کہ اسلام نے عورت کو پسند کی شادی کا اختیار دیا ہے۔جب کبھی یہ خبر آتی ہے کہ شادی کے تین چار سال بعد ایک جوڑے کو اس بنیاد پر قتل کردیا گیا کہ اس نے پسند کی شادی کی تھی تو صاف لگتا ہے کہ یہ غیرت وغیرہ کا مسئلہ نہیں ، بلکہ جھوٹی انا اور انتقام کی آگ اس کا محرک بنتی ہے، وگرنہ کوئی ذی ہوش ایسا نہیں کرسکتا کہ وہ نہ صرف اپنی بیٹی کا ہنستا بستا گھراُجاڑدے،بلکہ اس سے زندہ رہنے کا حق بھی چھین لے۔۔۔حکومت کی طرف سے یہ اعلان کیا گیا ہے کہ غیرت کے نام پر قتل کو ناقابل معافی جرم بنانے کا جو قانون بنایا جا رہا ہے، اس پر تمام سیاسی جماعتوں کو اعتماد میں لیا گیا۔ یہ بڑی خوش آئند بات ہے۔ امید ہے مذہبی جماعتیں بھی اس قانون کی حمایت کریں گی، کیونکہ یہ ایسا معاملہ ہے جو ایک اسلامی معاشرے کے چہرے پر بد نما داغ بن گیا ہے۔ اس قانون کے بننے سے انسانی جان کی نہ صرف قدرو قیمت بڑھے گی، بلکہ وہ لوگ بھی زندگی میں ایسا کچھ کرنے سے پہلے بہت کچھ سوچیں گے، جنہوں نے غیرت کے نام پر قتل کو ایک ایسا حق سمجھ لیا ہے، جسے وہ جب چاہیں استعمال کر سکتے ہیں۔</TEXT>
