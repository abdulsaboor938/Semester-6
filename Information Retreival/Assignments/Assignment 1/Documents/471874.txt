<DOCNO>471874</DOCNO>
<HL>یوم مئی پر بھٹہ مزدوروں اور ان کے والدین و بچوں کے لئے خدمت کارڈز کا اجراء</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-01 01:17:55+05</DATELINE>
<TEXT>مزدوروں کا عالمی دن یو م مئی آتا ہے اور گزر جاتا ہے ،جبکہ بہترین مستقبل کے نئے خواب آنکھوں میں سجائے میرے وطن کے یہ جفا کش مزدورایک بار پھر امید کا دامن تھام کر تلخ ایام کا بوجھ کندھوں پر اٹھا لیتے ہیں ۔ بے شک پاکستان کی زرعی ، صنعتی ، تجارتی و معاشی ترقی جفاکش مزدور کی انتھک محنت اور قربانیوں کی مرہون منت ہے۔ مزدور کی اہمیت اور عظمت ہمیں قرآن پاک اور احادیث مبارک میں جگہ جگہ دیکھنے کو ملتی ہے۔ تاہم سرمایہ دارانہ نظام نے آج بھی مزدوروں کو اپنے ظالمانہ شکنجے میں جکڑا ہوا ہے اور انہیں بنیادی حقوق سے محروم رکھا ہے ۔ نام نہاد این جی اوز بھی مزدوروں کے حقوق کے تحفظ اور مسائل کے حل کے لئے سنجیدہ کوششیں کرنے کی بجائے محض پبلسٹی اور غیر ممالک و ڈونر ایجنسیوں سے لاکھوں ڈالر امداد وصول کر کے خاموش بیٹھ جاتی ہیں۔ اگرچہ تمام وفاقی و صوبائی حکومتوں نے اپنے اپنے ادوار میں مزدوروں کے مسائل کے حل اور فلاح و بہبود کے لئے اپنے وسائل اور بساط کے مطابق ترقیاتی اقدامات کئے تاہم وہ نہ ہونے کے برابر تھے۔ پاکستان میں مزدوروں کے حقوق کے تحفظ کے لئے لیبر لاز تو موجود ہیں تاہم ان پر عملدرآمد کی کمی ہے۔ خطے میں ایشیائی ممالک کی طرف پاکستانی مزدور کی حالت بھی کچھ خاص نہیں ،خاص طور پر بھٹہ خشت پر کام کرنے والے مزدور سب سے زیادہ ظلم و زیادتی اور جبر و استحصال کا شکار ہیں ۔یہی وجہ ہے کہ وزیر اعلیٰ محمد شہباز شریف نے معاشرے کے اس سب سے نظر انداز طبقے کی فلا ح و بہبود کا بیڑا اٹھایا اور بھٹہ خشت پر 14سال سے کم عمر بچوں سے مشقت کی ممانعت کے قانون 2016ء کے تحت 7890بھٹہ خشت کی انسپکشن کے دوران 763بھٹوں پر چائلڈ لیبر پائے جانے کی پاداش میں 217بھٹے سیل کئے گئے ،721ایف آئی آرز درج کی گئی ،جبکہ خلاف ورزی کرنے کے جرم میں 785بھٹہ مالکان اور مینجرزکے خلاف گرفتاریاں عمل میں لائی گئیں ۔بھٹہ مزدور وں کے 38ہزار کے قریب بچو ں کی قریبی سکولوں میں انرولمنٹ کروائی گئی ۔چائلڈ لیبر آرڈیننس پر عملدر آمد کی چیکنگ کے لئے وزیر اعلیٰ محمد شہباز شریف نے متعدد بار خود بھٹوں کا اچانک دورہ کیا اور خلاف ورزی پر بھٹہ مالک کی گرفتاری کے احکامات صادر کئے ۔دیگر صوبوں کی نسبت حکومت پنجاب نے وزیراعلیٰ محمد شہبازشریف کی قیادت میں مزدور طبقے کی فلاح بہبود اور سہولیات کی فراہمی کے لئے تاریخی اقدامات کئے ہیں۔ یہ پاکستان بھر میں حکومت پنجاب ہی ہے جس نے 18ویں ترمیم کے بعد صوبے کی پہلی لیبر پالیسی دی۔ پنجاب کے تمام بھٹہ خشت سے 14سال سے کم عمر بچوں کی مشقت کا تقریباً خاتمہ بھی حکومت پنجاب کا اہم کارنامہ ہے۔ اس کے علاوہ بھٹہ مزدور کو پیشگی کی لعنت سے نجات دلانے کے لئے قانون سازی بھی کی گئی ہے۔ بھٹہ مزدور وں کے بچوں کو تعلیمی دھارے میں شامل کرنے کے لئے وزیر اعلیٰ کے خصوصی تعلیمی پیکج کے تحت انہیں ہر ماہ ایک ہزار روپے وظیفہ ، مفت کتا بیں، سٹیشنری ، یونیفارم، جوتے یہاں تک کے ٹرانسپورٹ کی سہولیات بھی فراہم کرنے کے انتظامات کئے گئے ہیں۔سکولوں میں انرول ہونے والے بچوں کے بھٹہ مزدور والدین کو حوصلہ افزائی کے لئے 2ہزار روپے ہر بار نئی کلاس میں داخلے پر دئیے جائیں گے۔بھٹہ خشت سے چائلڈ لیبر کا خاتمہ ہو چکا ہے ،آئی ایل او ،بین الاقوامی اداروں اور یورپی یونین نے بھی حکومت پنجاب کے اس اقدام کو بے حد سراہا ہے ۔امسال یوم مئی کے موقع پر خدمت کارڈ کے اجراء کے ذریعے بھٹہ مزدور والدین اور ان کے بچوں کو یہ مالی امداد فراہم کرنے کا آغاز کیا جا رہاہے ۔حکومت پنجاب نے ملک کی تاریخ میں پہلی بار گھریلو ملازمین کے لئے پہلی صوبائی ڈومیسٹک ورکرز پالیسی بھی تشکیل دی ہے۔ اس کے علاوہ انڈسٹریل سٹیٹس کی آن لائن لیبر انسپکشن بھی مکمل کرلی گئی ہے جس سے صنعتی اداروں اور فیکٹریز کی رجسٹریشن، حفاظتی اقدامات یقینی بنانے ، کم از کم اجرت پر عملدرآمد اور چائلڈ لیبر کا خاتمہ ممکن ہوا ہے۔ حکومت پنجاب نے ہنر مند نوجوانوں کے لئے بہتر روزگار کے حصول اور صنعتی اداروں کے لئے ضرورت کے مطابق ملازمین کے انتخاب کے لئے آن لائن جاب پورٹل تشکیل دیا گیاہے۔ مزدور سے محبت کی اصل روح یہ ہے کہ اُسے اس کی محنت کا پورا پورا اجر دیا جائے۔ پاکستان میں لیبر لاز کے لئے عمر ، جنس اور مذہب کی کوئی قید نہیں ۔ قوانین میں سب سے اہم چائلڈ لیبر وجبری مشقت کی ممانعت ہے۔ آئی ایل او اور اسلامی جمہوریہ پاکستان کا آئین بھی مختلف قوانین کی روح سے جبری مشقت کو غلامی کی ایک شکل قرار دیتاہے۔ اس وقت مزدوروں سے متعلق اہم لیبر قوانین میں فیکٹریز ایکٹ 1934، پنجاب انڈسٹریل ریلیشنز ایکٹ 2010، معاوضہ جات کا قانون 1923ء ، تنخواہوں کی ادائیگی کا ایکٹ 1936، کم از کم اجرت آرڈیننس 1961، ایمپلائز سوشل سکیورٹی آرڈیننس 1965ء اور ایمپلائز اولڈ ایج بینفٹ ایکٹ 1976لاگو ہیں جو مختلف سطح پر مزدوروں کی ملازمت، ان کی اجرت و پنشن کی ادائیگی اوردیگر بنیادی حقوق کے تحفظ کو یقینی بناتے ہیں۔ محنت کش اور مزدور کسی بھی ملک کی صنعتی و معاشی ترقی کے لئے ریڑھ کی ہڈی کی حیثیت رکھتاہے۔ مزدور خوشحال ہوگا تو ملک خوشحال ہوگا اور مجموعی قومی پیداوار میں بھی اضافہ ہوگا ۔ وزیراعلیٰ محمد شہبازشریف کی قیادت میں حکومت پنجاب نے مزدور طبقے کی خوشحالی، فلاح و بہبود اور معیار زندگی بہتر بنانے کے لئے انقلابی اقدامات کئے ہیں۔ 3سال کے دوران 20لاکھ ہنر مند افراد پر مشتمل افرادی قوت کی تشکیل یقینی بنانے کے لئے پنجاب گروتھ سٹرٹیجی 2018ء پر عملدرآمد کا آغاز ہوچکا ہے۔ پنجاب میں محنت کشوں کو مالکانہ حقوق پر مفت رہائشی سہولیات کی فراہمی کے لئے 10ارب روپے مختص کئے گئے۔ صوبے کے مختلف صنعتی جنکشنز پر لیبر ویلفیئر کالونیاں زیر تعمیر ہیں ۔مزدوروں کی حفاظت یقینی بنانے کے لئے صوبائی آکوپیشنل سیفٹی اینڈ ہیلتھ کونسل کا قیام میں عمل میں لایا گیا ہے۔ فیصل آباد میں ادارہ سوشل سکیورٹی پنجاب کے زیر انتظام مزدوروں اور محنت کشوں کے اہل خانہ کے لئے 100بستروں پر مشتمل میٹرنٹی اینڈ چائلڈ ہیلتھ کیئر سنٹر کا قیام عمل میں لایا گیاہے۔ جہاں زچہ و بچہ کے لئے سٹیٹ آف دی آرٹ طبی سہولیات کی فراہمی یقینی بنائی گئی ہے ۔ باقاعدہ لیبر انسپکشن کے ذریعے مزدور کے لئے مقرر کردہ کم ازکم اجرت 13ہزار روپے پر عملدرآمد یقینی بنانے کے لئے کوششیں کی جارہی ہے۔ 65ملین روپے سے لیبر مارکیٹ انفارمیشن سسٹم اینڈ ریسورس سنٹر کا قیام، 50ملین روپے سے صوبائی چائلڈ لیبر سروے کا آغاز، 5.2بلین روپے کی خطیر رقم سے مرحلہ وار پنجاب کے تمام اضلاع میں چائلڈ لیبر و جبری مشقت کے خاتمہ اور ڈیسنٹ ورک کے فروغ کا مربوط منصوبہ، 134ملین روپے سے صنعتی اداروں اور محکمہ لیبر کے ملازمین کی استعداد کار بڑھانے کے پیش نظر لیبر سٹینڈرز کے نفاذ کا منصوبہ ، 180ملین روپے سے صوبے کے 4منتخب اضلاع میں چائلڈ لیبر کی بدترین اشکال کے خاتمے، جبکہ 196ملین روپے سے جبری مشقت کے خاتمے کے منصوبے بھی شروع کئے گئے۔ مزدوری کی جگہ جن میں بھٹہ خشت بھی شامل ہیں ، پربھٹہ مزدوروں اور ان کے بچوں کے لئے 320نان فارمل ایجوکیشن سنٹر قائم کئے گئے۔ صوبے کے 7ہزارکے قریب بھٹوں کی رجسٹریشن عمل میں لائی گئی۔ اس کے علاوہ صوبہ پنجاب کی فیکٹریوں ، شاپس اور کمرشل یونٹس کی رجسٹریشن اور وہاں کام کرنے والے ملازمین کو سوشل سکیورٹی کا تحفظ دلوانے کے لئے بھی اقدامات عمل میں لائے گئے۔ حکومت پنجاب نے فیکٹریوں میں لیبر لاز کا اطلاق یقینی بنانے ، مزدوروں کے لئے آکوپیشنل سیفٹی اینڈ ہیلتھ دیگر عوامل کا جائزہ لینے کے لئے جدید انفارمیشن ٹیکنالوجی اور اینڈرائرڈ فونز کے ذریعے آن لائن لیبر انسپکشن متعارف کرائی ہیں۔ ہوم بیسڈ ورکرز کے علاوہ کھیت مزدوروں کو بھی سوشل سکیورٹی کے دائرہ کار میں لانے کے لئے قانون سازی کی جارہی ہے۔ سوشل سیکورٹی کے تحت پنجاب بھر میں تقریبا 2.855بلین روپے کی لاگت سے 283میڈیکل یونٹس قائم کئے گئے ہیں جن میں 11بڑے اور 2چھوٹے ہسپتال ، 40میڈیکل سنٹر ز، 142ڈسپنسریاں اور 88ایمرجنسی سنٹرز شامل ہیں ۔ محکمہ محنت و انسانی وسائل نے سوشل سیکیورٹی اقدامات کے تحت لاہور میں 550، فیصل آباد میں 300اور اسلام آباد میں 260بستروں پر مشتمل ہسپتال قائم کئے۔ امراض قلب کے علاج معالجے کی اسٹیٹ آف دی آرٹ جدید سہولیات سے مزین رحمت العالمین کارڈک سنٹر نواز شریف سوشل سیکورٹی ہسپتال ملتان روڈ لاہور میں قائم کیا گیا ہے۔ ورکرز ویلفیئر بورڈ کے تحت تحفظ یافتہ صنعتی کارکنوں اور ان کے اہل خانہ کو ڈیتھ ، میرج گرانٹس ، تعلیمی وظائف، جبکہ ورکرز ویلفیئر بورڈ کے سکولوں میں مفت تعلیم ، یونیفارم ، کتابیں، غرضیکہ پک اینڈ ڈراپ کی سہولت بھی دی جارہی ہے۔دوران کار کسی حادثے کی صورت میں انتقال کر جانے والے تحفظ یافتہ صنعتی ورکرز کے ورثاء کو 5لاکھ روپے بطور ازالہ حکومت کی طرف سے ،جبکہ 4لاکھ روپے آجر ایمپلائر کی طرف سے ادا کئے جا رہے ہیں۔تحفظ یافتہ مزدورں کے 50ہزار سے زائد بچے پنجاب ورکرز ویلفیئر بورڈ کے50سے زائد بہترین تعلیمی اداروں میں علم حاصل کر رہے ہیں۔ قابل ذکر بات یہ ہے کہ ایک غریب مزدور کا ہونہار بیٹا حکومت پنجاب کے اخراجات پربیرون ملک سے پی ایچ ڈی کر رہا ہے۔ حکومت پنجاب کے محنت کشوں کی فلاح بہبو د اور معیار زندگی بہتر بنا نے کے لئے ان سنجیدہ کوششوں سے ظاہر ہو تا ہے کہ حکومت پنجاب مزدور کی حالت بہتر بنانے کے لئے کس قدر سنجیدہ ہے تا ہم ضرورت اس بات کی ہے کہ مزدوروں کے حقوق کے تحفظ ، انہیں استحصال ، جبری مشقت سے محفوظ رکھنے کے لئے قوانین پر عملدرآمد یقینی بنایا جائے۔مؤثر قانون سازی، استحصال کی صورت میں سزاؤں کو مزید سخت بنانے اور پہلے سے موجود قوانین پر بھرپور طریقے سے عملدرآمد کروانے کی بھی اشد ضرورت ہے تب ہی جا کر ملک کا یہ اہم، لیکن نظرانداز طبقہ پھلے پھولے گا اور ملک خوشحالی کی جانب گامزن ہوگا اور یہی یوم مئی کا حقیقی پیغام ہے ۔</TEXT>
