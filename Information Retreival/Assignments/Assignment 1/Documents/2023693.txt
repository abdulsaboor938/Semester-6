<DOCNO>2023693</DOCNO>
<HL>سانحہ شکار پور: مزید 2 زخمی دم توڑ گئے‘ ملک گیر مظاہرے‘ سندھ میں ہڑتال</HL>
<AUTHOR>نوائے وقت</AUTHOR>
<DATELINE> Pakistan 2015-02-01 06:50:44+05</DATELINE>
<TEXT>لاہور/ کراچی/ حافظ آباد/ ننکانہ صاحب (سپیشل رپورٹر+ نوائے وقت نیوز+ ایجنسیاں) مجلس وحدت مسلمین پاکستان کے زیراہتمام سانحہ شکارپور پر ملک بھر میں احتجاجی مظاہرے اور صوبہ سندھ میں پہیہ جام ہڑتال کی گئی جبکہ سانحہ میں زخمی ہونے والے مزید 2 افراد دم توڑ گئے جس کے بعد شہدا کی تعداد 63 ہوگئی ہے۔ لاہور پریس کلب کے سامنے مجلس وحدت مسلمین کے زیراہتمام شکارپور سانحہ میں شہید ہونے والے لاہور کے رہائشی سید قمر عباس کاظمی نے نماز جنازہ ادا کیا جس میں مجلس وحدت مسلمین کے کارکنوں نے بڑی تعداد میں شرکت کی انہوں نے ہاتھوں میں شکار پور سانحے کے خلاف بینرز اور کتبے اُٹھا رکھے تھے۔ جنازے میں تحریک انصاف پنجاب کے صدر اعجاز چودھری، عوامی تحریک کے ساجد بھٹی، پیپلز پارٹی کے عامر حسین نے شرکت کی جبکہ صحافی برادری کی نمائندگی صدر پریس کلب لاہور ارشد انصاری نے کی۔ اس موقع پر خطاب کرتے ہوئے مجلس وحدت مسلمین کے مرکزی رہنما علامہ احمد اقبال رضوی نے کہا پنجاب میں احتجاج شروع ہو چکا ہمارے بے گناہ کارکن جو گرفتار ہیں ان کو رہا کیا جائے۔ ہمیں دہشت گردوں طالبان دشمنی کی سزانہ دی جائے وزیراعظم نے سانحہ شکار پور پر تعزیت نہ کرکے ملت جعفریہ کے زخموں پر نمک پاشی کی ہے۔ ہم معزز وکلاء سے گزارش کرتے ہیں وہ حالات کی نزاکت کو سمجھتے ہوئے اکیسویں ترمیم کی مخالفت بند کریں اور دہشت گردی کے خلاف جنگ میں اپنا کردار ادا کریں،کالعدم جماعتوں کے خلاف کازروائی کی جائے اور ان کی تمام سرگرمیاں بند کی جائیں۔ سندھ حکومت مکمل طور پر ناکام ہو چکی ہے وزیراعلیٰ مستعفی ہونے کا اعلان کریں۔ کل مجلس وحدت مسلمین پاکستان کے سربراہ علامہ راجہ ناصر کی اپیل پر ملک بھر میں یوم عزا منایا جائے گا ہم ملک دشمن قاتلوں اور ان کے سہولت کاروں کو کیفرکردار تک پہنچائے بغیر چین سے نہیں بیٹھیں گے۔ تحریک انصاف کے رہنما اعجاز چودھری نے کہا دہشت گرد ہم سب کے مشترکہ دشمن ہمیں متحد ہوکر ان کے خلاف لڑنا ہوگا۔ نواز حکومت نے ملک کو تباہی اور بربادی کے سوا کچھ نہیں دیا۔ پاکستان عوامی تحریک کے رہنما ساجد حسن نے کہا ہم اپنے بھائیوں کے غم میں برابر کے شریک ہیں۔ کراچی میں 8 سے زائد جگہوں پر دھرنے اور احتجاج کیا گیا، شکار پور میں شہداء کے نماز جنازہ میں مجلس وحدت مسلمین پاکستان کے مرکزی ڈپٹی سیکرٹری جنرل علامہ امین شہیدی نے شرکت کی اور خطاب کرتے ہوئے کہا ہم ان تمام جماعتوں کے شکر گزار ہیں جنہوں نے اس دکھ کی گھڑی میں ساتھ دیا۔ ہم شہدا کے لہو کو رائیگاں نہیں جانے دینگے۔ سندھ میں پیپلز پارٹی تکفیری دہشت گردوں کے ہاتھوں یرغمال ہے۔ پیپلز پارٹی کے دور اقتدار میں سندھ بھر میں نسل کشی جاری ہے، ہمیں دہشت گردی کے خلاف آواز اُٹھانے کی سزا دی جا رہی ہے۔ نمائش چورنگی پر دھرنے سے خطاب کرتے ہوئے مجلس وحدت مسلمین کے مرکزی رہنما علامہ حسن ظفر نقوی کا کہنا تھا مسلم لیگ ن اور پیپلز پارٹی ہمارے قاتلوں کے محافظ ہیں، سندھ بھر میں فوجی آپریشن شروع کیا جائے۔ صباح نیوز کے مطابق سانحہ شکارپور کی تحقیقات کیلئے سندھ حکومت نے بلوچستان حکومت سے رابطہ کیا ہے، ذرائع محکمہ داخلہ کے مطابق شکارپور خودکش حملے کے تانے بانے بلوچستان سے ملتے ہیں۔ ذرائع کا کہنا ہے محکمہ داخلہ کی رپورٹ کے مطابق خودکش حملے میں ملوث دہشت گردوں کا تعلق بلوچستان سے تھا۔ مزید تحقیقات کیلئے دونوں صوبوں کے درمیان انٹیلی جنس شیئرنگ کا فیصلہ کیا گیا ہے۔شکار پور کے علاقے لکھی در میں امام بارگاہ میں بم دھماکے سے زخمی ہونے والے دو افراد کراچی کے ہسپتال میں دم توڑ گئے۔ شہدا کی نماز جنازہ میں شہریوں کی بڑی تعداد نے شرکت کی۔ پورا شہر سوگ میں ڈوبا رہا 21 افراد کی اجتماعی نماز جنازہ ادا کی گئی۔ اس موقع پر ہر آنکھ اشکبار تھی۔ سانحہ شکار پور کی وجہ سے شہر مکمل بند اور فضا سوگوار اور کاروباری مراکز بند رہے، لوگوں کی بڑی تعداد نے گھنٹہ گھر پر دھرنا دیا۔ ذرائع کے مطابق دہشت گردی کا شکار امام بارگاہ سے شواہد اکٹھے کئے گئے۔ پولیس کے مطابق جائے حادثہ سے مبینہ خودکش بمبار کا سر ملا ہے جسے ڈی این اے ٹیسٹ کیلئے بھجوایا جائیگا۔کمشنر سکھر سعید احمد نے بتایا دھماکے کی ابتدائی تحقیقاتی رپورٹ کے مطابق یہ ایک خودکش حملہ تھا۔ انہوں نے بتایا خودکش حملہ آور ایک خاتون کے ہمراہ امام بارگاہ میں یہ کہہ کر داخل ہوا وہ دم درود کیلئے آیا ہے اور پھر اس نے دھماکہ کردیا۔ سعید احمد کے مطابق سپیشل برانچ کی ابتدائی رپورٹ میں کہا گیا کہ حملے میں پانچ کلو کے قریب دھماکہ خیز مواد استعمال کیا گیا۔ سانحہ شکار پور کے خلاف صوبہ سندھ میں سرکاری سطح پر یوم سوگ منایا گیا، قومی پرچم سرنگوں رہا۔ ایس ایس پی راجہ عمر خطاب نے امام بارگاہ دھماکہ خودکش ہونے کی تصدیق کرتے بتایا سندھ پولیس کے سربراہ نے مبینہ طور پر فرائض سے غفلت برتنے پر لکھی در تھانے کے ایس ایچ او اور ہیڈ محرر کو معطل کردیا ہے۔ پولیس نے امام بارگاہ کربلا معلیٰ کی حفاظت پر مامور دو اہلکاروں کو گرفتار کرلیا ہے۔آئی جی سندھ نے کربلا معلیٰ امام بارگاہ حملے کی تحقیقات کیلئے کراچی پولیس کے ایس ایس پی راجا عمر خطاب کی سربراہی میں دو رکنی کمیٹی تشکیل دی ہے۔ وکلاء برادری نے بھی سانحہ شکارپور میں جاں بحق ہونے والوں کی یاد میں عدالتوں کا بائیکاٹ کیا اور کسی مقدمے کی سماعت نہ ہوسکی۔ حافظ آباد، ملتان، چنیوٹ سمیت پنجاب کے مختلف شہروں میں مجلس وحدت مسلمین اور دیگر شیعہ تنظیموں کی جانب سے احتجاجی مظاہرے کئے گئے، مجلس وحدت مسلمین اور دیگر تنظیموں کے رہنمائوں کا مطالبہ تھا سانحہ میں اتنی بڑی خونریزی میں ملوث افراد کو فوری طور پر گرفتار کیا جائے اور ان کو قرار واقعی سزا دی جائے۔ فیصل آباد میں مجلس وحدت المسلمین نے کچہری بازار چوک میں احتجاجی دھرنا دیا۔ سیالکوٹ میں وکلا نے عدالتوں کا بائیکاٹ کیا۔ جڑانوالہ اور بہاولپور میں احتجاجی ریلی نکالی گئی۔ دیپالپور میں سینکڑوں کارکنان نے احتجاجی جلوس نکالا۔ نمائندہ نوائے وقت کے مطابق حافظ آباد میں مختلف شیعہ تنظیموں حسینی الائنس، امامیہ سٹوڈنٹس، مجلس وحدت مسلمین اور شیعہ علمائے کونسل کی جانب سے پریس کلب کے سامنے احتجاجی مظاہرہ کیا گیا، مظاہرین کی قیادت حسین علی شاہ، لیاقت زوار کھنو، وزیر احمد اعوان، عابد حسین، باوا غلام عباس، مامن شاہ نے کی۔ ننکانہ صاحب میں انجمن جعفریہ مجلس وحدت المسلمین کے زیر اہتمام مرکزی امام بارگاہ قیصر فاطمہ سے ایک احتجاجی ریلی نکالی گئی جس میں مختلف مذہبی، سیاسی و سماجی تنظیموں کے عہدیداران سمیت شہریوں کی کثیر تعداد نے شرکت کی۔کراچی سے خصوصی رپورٹر کے مطابق کراچی میں گذشتہ دو روز سے مختلف مقامات پر سانحہ شکارپور کے خلاف دھرنے دیئے گئے تھے جو حکومت کی یقین دہانی کے بعد ختم کردئیے گئے۔ دھرنے 21 گھنٹہ جاری رہے۔ گذشتہ روز وزیراعلیٰ اور دیگر نے زخمیوں کی عیادت کی۔</TEXT>
