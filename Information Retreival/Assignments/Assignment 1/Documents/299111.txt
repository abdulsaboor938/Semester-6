<DOCNO>299111</DOCNO>
<HL>چارسد ہ ،واپڈا کیخلاف مظاہرہ میں تاجر برادری بھر پور شرکت کریگی</HL>
<AUTHOR>روزنامہ پاکستان</AUTHOR>
<DATELINE> Pakistan 2017-04-16 05:19:30+05</DATELINE>
<TEXT>چارسدہ (بیورورپورٹ)آل پارٹیز کانفرنس کے کوآرڈنیٹر افتخار حسین نے کہا ہے کہ واپڈا کے خلاف احتجاجی مظاہرے میں تاجر برادری بھر پور شرکت کریگی مگر احتجاج کے پہلے مرحلے میں شٹر ڈاؤن ہڑتال نہیں کیا جائیگا ۔ کل منعقد ہونیو الے احتجاجی مظاہرے اور دھرنے کیلئے تمام تر تیاریاں مکمل کی گئی ہے ۔وہ چارسدہ پریس چیمبر میں میڈیا سے بات چیت کر رہے تھے ۔ آل پارٹیز کانفرنس کے کوآرڈنیٹر اور تاجر اتحاد کے مرکزی صدر افتخار حسین صراف نے واضح کیا کہ بجلی لوڈ شیڈنگ کے خلاف احتجاج کیلئے لائحہ عمل وضع کیا گیا ہے اور پہلے مرحلے میں کل بروز پیر ٹی ایم اے چارسدہ سے قومی وطن پارٹی ، عوامی نیشنل پارٹی ، جماعت اسلامی ، جمعیت علمائے اسلام ،تحریک انصاف ،تاجر اتحاد ، متحدہ شاپ کیپرز فیڈریشن اور دیگر تنظموں کے کارکن ریلی کی شکل میں واپڈا دفاتر تک احتجاجی جلوس نکال کر وہاں پر دھرنا دیگی جو دو دن تک جاری رہیگا۔ انہوں نے کہا کہ دھرنے کے دوران اے پی سی کمیٹی احتجاج کے دوسرے مرحلے کا اعلان کریگی ۔انہوں نے عوام اور تاجروں کے ساتھ ساتھ سماجی اور طلباء تنظیموں سے بھی شرکت کی اپیل کی ۔</TEXT>
