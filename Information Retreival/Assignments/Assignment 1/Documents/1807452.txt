<DOCNO>1807452</DOCNO>
<HL>خواتین کا عالمی دن منایا گیا، تقریبات، بھارت دنیا کا سب سے غیر محفوظ ملک ہے: ایمنسٹی</HL>
<AUTHOR>نوائے وقت</AUTHOR>
<DATELINE> Pakistan 2017-03-09 05:14:20+05</DATELINE>
<TEXT>اسلام آباد + لاہور (صباح نیوز + سٹاف رپورٹر + این این آئی) پاکستان سمیت دنیا بھر میں خواتین کے حقوق کا دن منایا گیا۔ اس مناسبت سے ملک بھر میں مختلف سماجی، سیاسی تنظیموں کے زیراہتمام سیمینارز، کانفرنسز اور تقریبات کا انعقاد کیا گیا جس میں مقررین نے خواتین کے حقوق سے متعلق عوام شعور بیدار کیا۔ سپیکر قومی اسمبلی سردار ایاز صادق نے کہا ہے کہ معاشر ے کی ترقی اور خوشحالی کے لیے خواتین کا کردار انتہائی اہمیت کا حامل ہے مگر بدقسمتی سے دنیا بھرمیں خواتین کے ساتھ امتیازی سلوک روا رکھا جاتا ہے۔ یونیورسٹی آف انجنیئرنگ اینڈ ٹیکنالوجی لاہور میں عالمی یوم خواتین منایا گیا۔اس مناسبت سے اے ایس ایم ای اور زیمل طلبہ سوسائیٹیز کے زیر اہتمام منعقدہ سیمینار میں وائس چانسلر یو ای ٹی لاہور پروفیسر ڈاکٹر فضل احمد خالد نے خواتین فیکلٹی اور طالبات سے خطاب کرتے ہوئے کہاکہ تاریخی صنفی عدم توازن اور محرومیوں کو دور کر کے خواتین کو بااختیار بنایا جارہا ہے تاکہ معاشرے کے جزو لازم کو ترقی کے مرکزی دھارے میں لایا جا سکے۔ اقوام متحدہ نے 1956ء میں 8مارچ کو عورتوں کے عالمی دن کے طور پر منانے کا فیصلہ کیا۔ انسانی حقوق کی تنظیم ایمنسٹی انٹرنیشنل نے بھارت کو خواتین کیلئے دنیا کا سب سے غیرمحفوظ ملک قرار دیا ہے۔ دنیا بھر میں 700ملین خواتین کی جبراً شادی جبکہ 52 فیصد 18سال سے کم لڑکیوں کی شادی عام رواج بن گیا۔ لندن ، برطانیہ میں 43فیصد خواتین کو سڑکوں پر ہراساں کیا جاتا ہے جبکہ 90 فیصد کو جنسی تشدد کا نشانہ بنایا جاتا ہے۔ بھارت میں ہر چار گھنٹے بعد خواتین جنسی تشدد کا شکار بنتی ہیں جبکہ ہر آدھے گھنٹے بعد عام گھریلوتشدد کا شکار بننے میں بھارت 10ویں نمبر پر ، بروکونا فاسو 7ویںنمبر پر پاکستان 21ویں ، آزادکشمیر28ویں نمبر پر ہے۔</TEXT>
