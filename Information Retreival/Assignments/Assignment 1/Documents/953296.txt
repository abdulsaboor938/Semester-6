<DOCNO>953296</DOCNO>
<HL>را‘‘ کے ایجنٹ کی گرفتاری۔ بھارتی سازشیں بے نقاب</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-30 05:03:00+05</DATELINE>
<TEXT>بھارت نے پاکستان کے وجود کو کبھی بھی دل سے تسلیم نہیں کیا اوربھارت کی ہمیشہ سے یہ کوشش رہی ہے کہ پاکستان کو غیر مستحکم کرکے مزید منقسم کردیا جائے، مشرقی پاکستان کو علیحدہ کرنے کے بعد بھارت اب بلوچستان اور کراچی کی علیحدگی کے منصوبوں پر عمل پیرا ہے۔ اپنے اِن گھنائونے اور ناپاک عزائم کو پایہ تکمیل تک پہنچانے کیلئے بھارتی خفیہ ایجنسیاں پاکستان میں سرگرم عمل ہیں۔ گزشتہ دنوں بلوچستان میں بھارتی خفیہ ایجنسی ’’را‘‘ کے ایک بڑے ایجنٹ کی گرفتاری بھی اسی سلسلے کی ایک کڑی ہے جس سے پاکستان میں بھارتی مداخلت کھل کر سامنے آگئی ہے اور یہ ثابت ہوگیا ہے کہ بھارتی خفیہ ایجنسی ’’را‘‘ کراچی اور بلوچستان میں تخریب کاری کے اہم منصوبوں پر کام کررہی ہے۔ ’’را‘‘ کے گرفتار ایجنٹ کلبھوشن یادیو کے بارے میں ایسی اطلاعات ہیں کہ وہ گزشتہ کئی سالوں سے بلوچستان میں ’’را‘‘ کا نیٹ ورک مضبوط بنانے اور علیحدگی پسندوں کے ذریعے پاکستان میں دہشت گردی و تخریب کاری کروانے میں پوری دیدہ دلیری کے ساتھ مصروف عمل تھا۔ ایجنٹ نے یہ اعتراف کیا ہے کہ وہ بھارتی نیوی میں کمانڈر رینک کا حاضر سروس افسر ہے جسے کراچی اور بلوچستان میں تخریب کاری کے ذریعے اِن علاقوں کو پاکستان سے الگ کروانے کا ٹاسک سونپا گیا تھا، اس مقصد کیلئے وہ بلوچستان میں بلوچ علیحدگی پسندوں سے ملاقات کرکے اُن کی ’’را‘‘ کے اعلیٰ افسران سے ملاقات کرواتا تھا اور ان ملاقاتوں میں افغان انٹیلی جنس کے عہدیدار بھی موجود ہوتے تھے۔ ایجنٹ نے سمندر میں کشتیوں کے ذریعے پاک بحریہ کے جہازوں، گوادر بندرگاہ اور تنصیبات کو نشانہ بنانے کی منصوبہ بندی کا بھی اعتراف کیا ہے۔ ’’را‘‘ کے ایجنٹ سے اس طرح کے ثبوت ملے ہیں کہ کراچی میں ہونے والی ٹارگٹ کلنگ اور دہشت گردی میں بھی اُس کا عمل دخل تھا۔ بھارتی ایجنٹ سے ہونے والی تفتیش کے بعد اس کی نشاندہی پر حساس اداروں نے پنجاب، سندھ اور بلوچستان سے ’’را‘‘ کے مزید ایجنٹس گرفتار کئے ہیں۔ ایسی اطلاعات ہیں کہ کلبھوشن یادیو نے پاکستان میں مشن کا آغاز کرنے سے قبل اپنا نام حسین مبارک پٹیل رکھا، نماز اور وضو سے متعلق معلومات حاصل کیں اور خود کو مسلمان ظاہر کرتا تھا۔حکومت پاکستان نے ملک میں ’’را‘‘ کی بڑھتی ہوئی گھنائونی اور ناپاک سرگرمیوں پر اسلام آباد میں متعین بھارتی ہائی کمشنر کو دفتر خارجہ طلب کرکے شدید احتجاج کیا مگر بھارت کی جانب سے اِس کا کوئی مثبت ردعمل سامنے نہیں آیا اور کلبھوشن کو ’’را‘‘ کا ایجنٹ اور بھارتی بحریہ کا حاضر سروس افسر تسلیم کرنے کے بجائے اُسے بحریہ کا ریٹائرڈ افسر اور تخریبی کارروائیوں کو اُس کا ذاتی فعل قرار دیا گیا، ساتھ ہی بھارت نے اپنے جاسوس تک بھارتی قونصلر کی رسائی کا مطالبہ کیا مگر دلچسپ امر یہ ہے کہ پاسپورٹ پر ’’را‘‘ کے ایجنٹ کے اصل نام کے بجائے حسین مبارک پٹیل درج ہے اور بھارت یہ وضاحت کرنے سے قاصر ہے کہ کلبھوشن یادیو کو اپنے نام کی تبدیلی کی ضرورت کیوں پیش آئی؟ جاسوس تک قونصلر کی رسائی کے بھارتی مطالبے سے یہ واضح ہوجاتا ہے کہ گرفتار ایجنٹ کو بھارتی حکومت کی مکمل اشیرباد حاصل تھی۔ ایجنسیوں کا یہ طریقہ کار رہا ہے کہ کسی بھی حاضر سروس افسر کو کسی ملک میں خفیہ مشن پر بھیجنے سے قبل اُسے حکومت یا فوج میں ریٹائرڈ ظاہر کردیا جاتا ہے تاکہ پکڑے جانے پر یہ ظاہر کیا جاسکے کہ اُس کا حکومت یا فوج سے تعلق نہیں۔ انہوں نے یہ بھی بتایا کہ کسی بھی ملک کی خفیہ ایجنسیاں ہمیشہ اپنی کارروائیوں کیلئے کسی تیسرے ملک کی سرزمین استعمال کرتی ہیں جیسا کہ ’’را‘‘ کے ایجنٹ کلبھوشن یادیو کے معاملے میں کیا گیا کہ پہلے اُسے بھارتی نیوی سے ریٹائرڈ ظاہر کیا گیا اور پھر ایران کے ذریعے پاکستان میں لانچ کیا گیا۔گزشتہ سال حکومت نے ملک میں ہونے والی دہشت گردی میں بھارت کے ملوث ہونے اور ’’را‘‘ کی مداخلت سے متعلق دستاویزی ثبوت جس میں آڈیو، ویڈیو اور تحریری مواد بھی شامل تھے، اقوام متحدہ کو پیش کئے تھے جس کی تصدیق کرتے ہوئے وزیراعظم کے مشیر برائے امور خارجہ سرتاج عزیز نے کہا تھا کہ بھارت، پاکستان میں دہشت گردی کی کارروائیوں میں ملوث ہے اور اس حوالے سے تمام ثبوت و شواہد اقوام متحدہ میں پاکستان کی سفیر ملیحہ لودھی نے سیکرٹری جنرل بانکی مون کو فراہم کردیئے ہیں۔ پیپلزپارٹی کے دور حکومت میں بھی وزیراعظم یوسف رضا گیلانی نے مصر کے شہر شرم الشیخ میں بھارتی وزیراعظم منموہن سنگھ کو بلوچستان اور کراچی میں ہونیوالی دہشت گردی میں بھارتی خفیہ ایجنسی ’’را‘‘ کے ملوث ہونے کے ٹھوس ثبوت و شواہد فراہم کئے تھے۔ اسکے علاوہ حال ہی میں کراچی میں متحدہ قومی موومنٹ کے کچھ گرفتار کارکنوں نے بھی بھارتی خفیہ ایجنسی ’’را‘‘ سے معاونت اور فنڈنگ لینے کا اعتراف کیا تھااور ان کارکنوں کے قبضے سے بھاری تعداد میں بھارتی ساختہ اسلحہ بھی برآمد کیا گیا تھا۔ مگر بھارت ہمیشہ سے ڈھٹائی کیساتھ اس بات سے انکار کرتا رہا کہ اُس کی خفیہ ایجنسیاں پاکستان میں تخریب کاری میں ملوث ہیں،تاہم پاکستان کے حساس اداروں کی بروقت کارروائی کے نتیجے میں بدنام زمانہ بھارتی خفیہ ایجنسی ’’را‘‘ کے بڑے ایجنٹ کی گرفتاری نے پاکستان کی سلامتی کیخلاف بھارتی عزائم دنیا پر آشکار کر دئیے ہیں۔ پاکستان ہمیشہ سے اس بات پر اصرار کرتا رہا ہے کہ بھارتی خفیہ ایجنسیاں پاکستان میں ملک دشمن علیحدگی پسندوں کو فنڈنگ اور اسلحہ فراہم کررہی ہیں، اس مقصد کیلئے بھارت نے افغانستان جیسے چھوٹے ملک میں پاکستان کی سرحد کے قریب 15قونصل خانے قائم کررکھے ہیں جو دراصل ’’را‘‘ کی کمین گاہیں ہیں جہاں ملک دشمن علیحدگی پسندوں کو تربیت دے کر اُنہیں پاکستان میں عسکریت پسندی پر اُکسایا جاتا ہے جس کا مقصد بلوچستان اور کراچی میں دہشت گردی و انتشار پھیلاکر پاکستان کی معیشت کو ناقابل تلافی نقصان پہنچانا اور گوادر پورٹ اور پاک چین اقتصادی راہداری منصوبے کو ناکام بنانا ہے۔ یہ امر قابل ذکر ہے کہ آرمی چیف جنرل راحیل شریف نے ایرانی صدر حسن روحانی سے ملاقات میں یہ واضح کیا ہے کہ بھارت، پاکستان میں دہشت گردی کیلئے ایران کی سرزمین استعمال کررہا ہے جس کی روک تھام کیلئے ایران سخت اقدامات کرے۔ پاکستان کی طرف سے اٹھائے گئے سنگین الزامات کا جواب دینا صرف بھارت کی ذمہ داری نہیں بلکہ ایران پر بھی یہ ذمہ داری عائد ہوتی ہے کہ وہ اپنے پڑوسی ملک پاکستان کو قائل کرے کہ بھارتی خفیہ ایجنسی ’’را‘‘ کا ایجنٹ کس طرح پاکستان کیخلاف ایران کی سرزمین استعمال کرتا رہا؟ حکومت کو چاہئے کہ بھارت کے سازشی پروپیگنڈے کو اقوام متحدہ میں عالمی سطح پر بے نقاب کرے اور ’’را‘‘ کے گرفتار افسر سے پاکستان میں مداخلت کے حوالے سے کی جانے والی تحقیقاتی رپورٹ اور شواہد اقوام متحدہ کے سیکرٹری جنرل بانکی مون کو پیش کئے جائیں تاکہ بھارت کا مکروہ چہرہ دنیا بھر میں بے نقاب ہوسکے۔ کچھ ماہ قبل جب بھارتی وزیراعظم نریندر مودی بنگلہ دیش کے دورے پر گئے تو وہاں انہوں نے بنگلہ دیش کو پاکستان سے الگ کرنے میں بھارت کے ملوث ہونے کا اعتراف کرتے ہوئے کہا تھا کہ ’’بنگلہ دیش کی تحریک آزادی میں بھارتی فوج کا خون بھی شامل ہے جس نے مکتی باہنی کیساتھ مل کر بنگلہ دیش کو پاکستان سے آزادی دلوائی۔‘‘ آج بھارت ایک بار پھر بلوچستان اور کراچی میں اسی طرح کے اپنے گھنائونے اور مذموم ایجنڈے پر کارفرما ہے مگر بھارت یہ یاد رکھے کہ وہ اپنے ناپاک عزائم میں کبھی بھی کامیاب نہیں ہوسکے گا۔ پاکستان نے ہمیشہ امن پسندی کا ثبوت دیا ہے، بھارتی ایئربیس پٹھانکوٹ پر جب حملہ ہوا تو پاکستان نے خیر سگالی کے جذبے کے تحت بھارت کے کہنے پرپاکستان میں موجود کچھ لوگوں کو گرفتار کیا جبکہ قومی سلامتی کے مشیر جنرل (ر) ناصر جنجوعہ نے اپنے بھارتی ہم منصب کو بھارت میں داخل ہونے والے خود کش حملہ آوروں کی معلومات فراہم کرکے بھارت کو بڑی تباہی سے بچایا مگر بھارت نے پاکستان کے خیر سگالی جذبے کے جواب میں ملکی سلامتی کو نقصان پہنچانے کیلئے اپنا جاسوس بھیج کر یہ ثابت کردیا ہے کہ بھارت پر کسی طرح بھی اعتبار کرنا بھیانک غلطی کے مترادف ہے۔</TEXT>
