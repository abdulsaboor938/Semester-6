<DOCNO>1669792</DOCNO>
<HL>دھرنا‘ ملک گیر احتجاج‘ رانا ثنا‘ بلال یاسین‘ منشا بٹ کے ڈیروں پر دھاوا</HL>
<AUTHOR>نوائے وقت</AUTHOR>
<DATELINE> Pakistan 2017-11-27 05:20:53+05</DATELINE>
<TEXT>اسلام آباد/لاہور/(نامہ نگاران+نیوز ایجنسیاں+نوائے وقت رپورٹ)اسلام آباد میں دھرنا مظاہرین کیخلاف ناکام آپریشن کے بعد کشیدگی جاری، مظاہرین کا جلائو گھیرائو جاری، کنٹرول رینجرز کے سپرد، اسلام آباد ہائی وے پر رینجرز اور مظاہرین میں جھڑپ، مظاہرین نے دو پولیس چیک پوسٹیں متعدد گاڑیاں اور موٹر سائیکل نذر آتش کر دئیے۔ ملک کے مختلف شہروں میں بھی دھرنے اور مظاہرے جاری، ملک میں ریل آپریشن 11گھنٹے بند رہا۔ فیض آباد انٹر چینج پر دھرنا مظاہرین کا قبضہ جاری ہے۔ فیض آباد میں دھرنے کی حدود کا کنٹرول رینجرز کے سپرد کر دیا گیا ہے۔ اتوار کی صبح فیض آباد میں مری روڈ اور ایکسپریس وے پر مظاہرین نے ایک بار پھر جلاؤ گھیراؤ کا سلسلہ شروع کیا۔ اسلام آباد میں ہائی وے پر رینجرز اور مظاہرین میں جھڑپ ہوئی جس کے نتیجے میں رینجرز اہلکار اپنی چیک پوسٹ چھوڑ کر پیچھے ہٹ گئے۔ پولیس نے مشتعل مظاہرین کو منتشر کرنے کے لیے آنسو گیس کے شیل فائر کئے ہیں۔ مظاہرین نے دو پولیس چیک پوسٹوں، متعدد گاڑیوں اور 5موٹر سائیکلوں کو بھی نذر آتش کیا۔ اسلام آباد کے مضافاتی علاقے روات میں بھی مظاہرین نے پولیس کی ایک چیک پوسٹ کو آگ لگا دی ہے۔ پولیس کی بھاری نفری دھرنے کے مقام کے قریبی علاقوں میں تو موجود ہے لیکن پولیس اہلکار اس طرح اکٹھے نہیں ہیں جس طرح وہ ہفتہ کی صبح دھرنا دینے والوں کے خلاف متحرک تھے۔ پاکستان انسٹیٹیوٹ آف میڈیکل سائنسز (پمز) کے ترجمان کے مطابق ہسپتال میں دھرنے کے خلاف آپریشن کے بعد صبح سے 168 زخمیوں کو لایا جا چکا ہے۔ زخمیوں میں سے 64 کا تعلق پولیس سے، 53 کا تعلق ایف سی سے جبکہ 51 شہریوں کو بھی ہسپتال طبی امداد کے لیے لایا گیا۔ دوسری جانب راولپنڈی کے بینظیر بھٹو ہسپتال کے ترجمان نے بتایا کہ دن بھر میں ان کے پاس 41 زخمیوں کو لایا گیا ہے۔ کراچی اور دیگر شہروں میں احتجاج کے باعث کراچی سے معطل ٹرین آپریشن بالآخر کئی گھنٹے بعد بحال کر دیا گیا، اور اندرون ملک کے لیے7ٹرینیں روانہ کردی گئی۔ ریلوے حکام کا کہنا ہے کہ کراچی اور دیگر شہروں میں احتجاج کے باعث کراچی سے معطل ہونے والا ٹرین آپریشن 11 گھنٹے کی تاخیر کے بعد بحال کردیا گیا ہے۔ ریلوے حکام کا مزید کہنا تھا کہ کارروائی کے باعث پاکستان ایکسپریس، ملت ایکسپریس، علامہ اقبال ایکسپریس اور تیزگام روانہ نہیں ہو سکیں تھی، تاہم گیارہ گھٹنے بعد کراچی سے ٹرینوں کی روانگی بحال کردی گئی۔ ادھر پنجاب میں تعلیمی اداروں میں دو دن کی تعطیلات کا اعلان کیا گیا ہے۔ امتحانات بھی ملتوی کردیئے گئے۔ کراچی میں 10مقامات پر دھرنا دیا گیا ہے۔ دھرنے اور احتجاج کے باعث ٹریفک کی روانی متاثر ہے۔ نمائش چورنگی پر مذہبی جماعت کے تحت احتجاج آٹھویں روز میں داخل ہوگیا ہے جبکہ ٹاور، سہراب گوٹھ، کورنگی کراسنگ، کورنگی نمبردو، کورنگی نمبر پانچ، لانڈھی چھ اور حب ریور روڈ پر بھی احتجاجی دھرنا دیا جارہا ہے۔ سہراب گوٹھ پر احتجاج کے باعث شارع پاکستان پر کریم آباد سے واٹر پمپ جانے والی سڑک پر ہیوی ٹریفک کی لمبی قطار لگ گئی۔ لاہور میں پنجاب اسمبلی کے سامنے تحریک لبیک کے کارکنوں کا دھرنا جاری ہے۔ دھرنے میں شامل مظاہرین نے رات سڑک پر ہی گزاری۔ مظاہرین کا کہنا ہے کہ مطالبات سے کسی صورت پیچھے نہیں ہٹیں گے اور جب تک ہمارے مطالبات تسلیم نہیں کیے جاتے احتجاج کا سلسلہ جاری رہے گا۔ دوسری جانب بابو صابو، شاہدرہ اور امامیہ کالونی سمیت شہر کے مختلف علاقوں میں جاری دھرنوں کے باعث ٹریفک بند ہے۔ گوجرانوالہ میں جی ٹی روڈ پر چندا قلعہ بائی پاس، کامونکی اور سادھوکی کے مقام پر مذہبی جماعتوں کے کارکنوں کا دھرنا جاری ہے۔ کراچی، حیدرآباد، سکھر، سانگھڑ، ٹنڈو الہ یار سمیت سندھ کے مختلف شہروں میں مختلف مذہبی جماعتوں کے کارکنان کی جانب سے دوسرے روز بھی دھرنا جاری رہا۔ کراچی شہر کے10 مقامات پر مذہبی جماعتوں کے دھرنے جاری ہیں۔ مجلس وحدت مسلمین نے ملک گیر ہڑتال کی مکمل حمایت کا اعلان کردیا۔ گجرات سے نامہ نگار کے مطابق تحریک لبیک کے کارکنوں نے دوسرے روز بھی ضلع بھر میں 8 مقامات پر دھرنا دیا جبکہ مارکیٹیں بازار بند رہے۔ دریاخان سے نامہ نگار کے مطابق تحریک لبیک ختم نبوتؐ قانون میں ترامیم کے مرتکب ذمہ داروں کے خلاف کارروائی نہ ہونے پر فوارہ چوک میں احتجاجی دھرنا دیا۔ چیچہ وطنی سے نامہ نگار کے مطابق تحریک لبیک دھرنے پر لاٹھی چارج اور گرفتاریوں کے خلاف چیچہ وطنی میں مرکزی نور المساجد کے خطیب تحصیل امیر تحریک لبیک مفتی ظہیر الدین بابر کی قیادت میں غربی بائی پاس پر دھرنا دیا گیا ۔ منڈی احمد آباد سے نامہ نگار کے مطابق منڈی احمد آبادکی تاجر تنظیموں کی کال پر شہر میں شٹر ڈائو ن ہڑ تال اور حضرت مولانا محمد جمیل کی قیادت میں ریلی نکالی گئی۔ ساہیوال سے نامہ نگار کے مطابق ملک بھر کی طرح ساہیوال میں مختلف مذہبی و سیاسی جماعتوں کی جانب سے حکومت کی اسلام آباد میں ظلم و بریت کے خلاف ریلیاں نکالی گئیں۔ پاک پتن سے نامہ نگار کے مطابق پاکستان کسان اتحاد نے ختم نبوت آئین میں تبدیلی کے خلاف آج پنجاب بھر میں پہیہ جام ہڑتال کا اعلان کر دیا۔ جکھڑ سے نامہ نگار کے مطابق علامہ صادق سیالوی،علامہ حامد حسن رضا،فرحت سلیم چشتی و دیگر کی قیادت میں دوسرے روز بھی جاری۔ دھرنا مظاہرین سے خطاب کرتے ہوئے کہا مقررین نے کہا کہ نے اسلام آباد میں تحریک لبیک کے کارکنوں پر پولیس تشدد اور شہادتیں قابل مذمت ہیں۔ کمالیہ سے نامہ نگار کے مطابق سنی تحریک اور جماعت اہلسنت کے زیر اہتمام تھانہ چوک کمالیہ میں دوسرے رو بھی احتجاجی دھرنا جاری رہا۔ مولانا محمد صادق سیالوی، کرم علی سیدی، مولانا حامد حسن نے خطاب کیا۔ پیرمحل سے نامہ نگار کے مطابق پیرمحل کے نواحی قصبہ اروتی میں انجمن غلامان مصطفیؐ کے زیراہتمام ختم نبوت کے قانون میں تبدیلی اور فیض آباد دھرنے کے شرکاء پر تشدد کے خلاف ایک بڑی احتجاجی ریلی نکالی گئی۔ ڈسکہ سے نامہ نگار،نمائندہ خصوصی کے مطابق تنظیمات اہلسنت اور تحریک لبیک یارسول اللہؐ کے کارکنان کے دھرنے سے ٹریفک کا نظام درہم برہم ہو گیا۔ معمر بزرگ مرد و خواتین، بچے، طلباء و طالبات رات گئے تک سڑکوں پر ذلیل و خوار ہوتے رہے۔ جلالپورجٹاں سے نامہ نگار کے مطابق پولیس کے اصرار پر مظاہرین بازاروں میں تو نہ آئے البتہ پورے بازار مارکیٹیں بند ہو گئیں۔ سرگودھا سے نامہ نگار کے مطابق دھرنوں کے باعث سرگودھا اورگرد میں سبزیوں اور کھانے پینے کی اشیاء کی سپلائی متاثر ہونے سے شہریوں کو مشکلات کا سامنا کرنا پڑا تاہم چھوٹے شہروں میں معمولات زندگی معمول کے مطابق رہی۔ شیر گڑھ سے نامہ نگار کے مطابق شیر گڑھ سمیت گردو نواح میں احتجاجی ریلیاں و دھرنا جاری رہا جماعت اہل سنت، تحریک لبیک یارسول اللہؐ، ادارہ صراط المستقیم،پاکستان سنی تحریک، شیر گڑھ پریس کلب رجسٹرڈ، عوام دست فاؤنڈیشن، مرکزی انجمن تحفظ حقوق تاجراں رجسٹرڈ شیرگڑھ و دیگر تنظیموں کے زیراہتمام شٹر ڈاؤن پہیہ، پہیہ جام ہڑتال کی گئی۔ پاکپتن سے نمائندہ نوائے وقت کے مطابق مذہبی تنظیموں کے زیراہتمام دوسرے روز بھی پریس کلب کے سامنے احتجاجی مظاہرہ اور دھرنا ہوا۔ لاہور سے براستہ پاکپتن کراچی جانیوالی فریدایکسپریس کو مظاہرین نے بصیر پور کے قریب روک لیا، مظاہرین کو دیکھ کر عملہ ٹرین چھوڑ کر فرار ہوگیا۔ تحریک لبیک یا رسول اللہ کے کارکنان نے پریس کلب کے باہر احتجاج ریلی نکالی۔ میانوالی میں ہزاروں افراد جہاز چوک پہنچ گئے اور تمام راستے بلاک کردئیے۔ رات گئے تک یہ سلسلہ جاری رہا ۔ گوجرہ میں بھی مکمل شٹر ڈائون رہا اور تحریک لبیک یارسول اللہ ﷺ سمیت دیگر اہلسنت و جماعت ودیگر مذہبی تنظیموں نے حکومت کے خلاف ریلیاں نکالیں۔ لاہور کراچی جانے والی تیز گام ایکپریس کو وزیرآباد اسٹیشن پر روک لیاگیا ،4گھنٹے بعد گوجرانوالہ ، لاہور جانے والے مسافروں کو اتار کر براستہ فیصل آباد کراچی کروانہ کر دیا گیا ۔پشاور سے آنیوالی عوام ایکسپریس کا وزیرآباد پہنچنے کا وقت 4بجے سہ پہر ہے مگر لالہ موسیٰ جنکشن پر روک کر گجرات ، وزیرآباد ، گوجرانوالہ اور لاہور کے سینکڑوں مسافروں کو اتار کر براستہ ملکوال کراچی روانہ کر دیا گیا سردی کے موسم میںمعصوم بچوں ، عورتوں اور بزرگوں کے ساتھ سفر کرنیوالے مسافر احتجاج کرتے ذمہ داران کو بددعائیں دیتے رہے۔ علاوہ ازیں تحریک لبیک یارسولؐ اللہ ، جماعت اہلسنت ، پاکستان تحریک انصاف ، انجمن طلبہ اسلام ، دعوت اسلامی اور دیگر مذہبی و سیاسی تنظیموں کی مشترکہ ریلی سے شفقت محمودصدیقی، پروفیسر ڈاکٹر محمدآصف ہزاروی، حمادالدین صدیقی،محمد احمد چٹھہ، قاری سعید احمد ارشد، محمد اکبر بٹ، شبیر چیمہ، علامہ محمد عمران کیلانی، محمد اعظم کلیر، حافظ حامد سعید، عمر رضا، زبیر حنیف، ناصر سیفی، شہزاد احمد مجددی، ذوالفقار سیفی، عرفان رفیع، ملک طارق، شیخ رفاقت علی، خاور جمیل، علامہ مدثر چشتی، علامہ شاہد رضا، محمد افتخار بٹ، محمد علی، عرفان ودیگر نے ریلیوں سے خطاب کیا ۔ ریلی میں شرکاء کی بڑی تعداد نے ڈنڈے سوٹے بھی اٹھا رکھے تھے۔ سیالکوٹ سے براستہ نارووال لاہور کراچی جانے والے علامہ اقبال ایکسپریس ٹرین شاہدرہ میں مظاہرے ہونے سے لاہور ہی نہ پہنچ سکی اور تین گھنٹے کوٹ مولی چند سٹیشن پر کھڑے رہنے کے بعد واپس نارووال آگئی، مسافر جنہوں نے لاہور جانا تھا کوٹ مولی چند سٹیشن سے اتر کر پیدل کئی میل چل کر مریدکے روڈ پر گئے اور اپنی منزل کی طرف روانہ ہوئے ٹرین میں سوار سینکڑوں مسافر جن میں خواتین، بچے اور بوڑھے افراد کئی گھنٹے ٹرین کھڑی رہنے کی وجہ سے سخت اذیت میں مبتلا رہے ۔فیصل آباد سے نامہ نگار کے مطابقخلاف مشتعل مظاہرین نے صوبائی وزیر قانون رانا ثناء اﷲ خاں کے ڈیرے اور گھر کی طرف پیش قدمی کی، پولیس اور مظاہرین کے مابین تصادم‘ لاٹھی چارج‘ آنسو گیس کے شیل اور پتھرائو سے علاقہ میدان جنگ بن گیا‘ اعلیٰ پولیس حکام اور انتظامی افسران بھی موقع پر پہنچ گئے‘ پتھرائو‘ لاٹھی چارج اور آنسو گیس کے شیل فائر ہونے کے نتیجہ میں متعدد مظاہرین اور پولیس اہلکار زخمی بھی ہو گئے‘ پولیس کی طرف سے مظاہرین کو رانا ثناء اﷲ خاں کے گھر اور ڈیرے سے پیچھے دھکیلنے پر مظاہرین کی بڑی تعداد رانا ثناء اﷲ خاں کے ڈیرے اور گھر کو جانے والی شاہراہ سمندری روڈ اور ناولٹی پر جمع ہو گئے ‘ رانا ثناء اﷲ فوری طور پر مستعفی ہو کے نعرے اور بار بار رانا ثناء اﷲ کے گھر اور ڈیرے کی طرف بڑھنے کی کوشش کرتے رہے جس پر بار بار پولیس اور مظاہرین ایک دوسرے سے بھڑتے رہے اور لاٹھی چارج ‘ آنسو گیس کے شیل فائر اور پتھرائو کے سلسلہ جاری رہا‘ واقعہ کی اطلاع ملنے پر پولیس کے اعلیٰ افسران سی پی او اظہر اسماعیل امجد ‘ ایس ایس پی آپریشن رانا محمد معصوم ‘ ڈپٹی کمشنر سلمان غنی اور دیگر انتظامی و پولیس افسران بھی موقع پر پہنچ گئے جبکہ دوسرے طرف مظاہرین کی تعداد بڑھتی گئی جس پر پولیس نے رانا ثناء اﷲ خاں کے گھر اور ڈیرے پر لگی خار دار تاروں کے اندرونی حصے اور ان کو آنیوالی شاہراہوں پر پولیس کی نفری میں خاطر خواہ اضافہ کر دیا ‘ پولیس کی طر ف سے مظاہرین پر اندھا دھند آنسو گیس کے شیل فائر کئے گئے ‘ اس طرح سے سمن آباد اور سمندری روڈ کا علاقہ میدان جنگ بنا رہا اور علاقہ نو گو ایریا میں تبدیل ہو گیا ‘ مظاہرین رانا ثناء اﷲ کو قادیانیوں کے حق میں بیان دینے کا الزام عائد کرتے ہوئے نعرے لگاتے رہے کہ پولیس پیچھے ہٹ جائے ‘ وہ رانا ثناء اﷲ کے ڈیرے اور گھر کو آگ لگائیں گے۔ مختلف مقامات پر پولیس اور مظاہرین کے درمیان لڑائی ‘ مار کٹائی ہو تی رہی اور شہر میں حالات کشیدہ رہے ‘پولیس نے مظاہرین کو کینال روڈ کے مختلف مقامات پر روکا جہاں لاٹھی چارج اور پتھرائو ہو تا رہا جس سے کینال روڈ کے مختلف علاقوں کیلئے ٹریفک معطل رہی‘ مظاہرین رات گئے تک رانا ثناء اﷲ کے گھر اور ڈیرے کے قریب نعرہ بازی کرتے رہے پولیس آنسو گیس کے شیل برساتی تو مظاہرین ارد گرد کی گلیوں میں چھپ جاتے اور جیسے ہی پولیس پوزیشن سنبھالتی مظاہرین باہر نکل آتے اور رانا ثناء اﷲ کے خلاف نعرے بازی شروع کر دیتے ‘ اعلی پولیس حکام نے رانا ثناء اﷲ کے گھر اور ڈیرے کے قریب تا حکم ثانی بھاری نفری تعینات رکھنے کے احکامات جاری کر دئیے ہیں تاہم پولیس کے مطابق رانا ثناء اﷲ اور ان کے اہلخانہ گھر پر موجود نہیں ہیں۔سیالکوٹ سے نامہ نگار کے مطابق اسلام آباد دھرنے کے خلاف ہونے والے احتجاج کرنے والے جلوس میں شامل افراد نے صوبائی وزیر بلدیات کے ڈیرے پر حملہ کرکے توڑ پھوڑ کی۔ جلوس کے شرکاء نے تھانہ نیکاپورہ سے چند گز کے فاصلہ پر واقع صوبائی وزیر بلدیات محمد منشاء اللہ بٹ کے ڈیرے پر پتھراؤ کیا، فلیکسیں پھاڑ دیں اور ڈیرے کے دیواروں پر عید میلاد النبیؐ کے سلسلہ میں لگائی جانے والی لائیٹس توڑ دیں۔ بتایا گیا ہے کہ صوبائی وزیر بلدیات اس وقت اپنے ڈیرے پر موجود نہ تھے۔ دریں اثنا سنی اتحاد کونسل کے زیر اہتمام منعقدہ تیس اہل سنت جماعتوں نے آج بروز پیر 27 نومبر کو ملک گیر شٹر ڈاؤن ہڑتال کی کال دے دی۔ اجلاس کے مشترکہ اعلامیہ میں کہا گیا ہے کہ تاجر اپنی دکانیں بند کر کے شہدائے ختم نبوت کے ساتھ محبت کا ثبوت دیں۔ ختم نبوت کے پروانوں پر گولیاں برسانے والی حکومت کے خاتمے تک تحریک جاری رہے گی۔ شہدائے ختم نبوت کا قصاص اور خون کے ایک ایک قطرے کا حساب لیں گے۔ عید میلاد النبی پارلیمنٹ ہاؤس کے سامنے منائی جائے گی۔ تمام سیاسی جماعتیں حکومت مخالف تحریک ختم نبوت کا ساتھ دیں۔ اہل سنت آئندہ الیکشن میں ن لیگ کو ووٹ نہیں دیں گے۔ ایک وزیر کو بچانے کے لئے ملک کو آگ میں جھونکا گیا۔ عاشقان رسول پر ظلم کرنے والوں کی نسلیں برباد ہو جائیں گی۔ نواز شریف اور شہباز شریف شہدائے ختم نبوت کے قاتل ہیں۔ ایف آئی آر شریف برادران کے خلاف درج ہونی چاہئے۔ صدارت صاحبزادہ حامد رضا نے کی۔ اجلاس میں جماعت اہل سنت، جمعیت علماء پاکستان نورانی، پاکستان سنی تحریک، مرکزی جے یو پی، نظام مصطفے پارٹی، مرکزی جماعت اہل سنت، انجمن طلباء اسلام، پاکستان مشائخ کونسل، پاکستان فلاح پارٹی، مصطفائی تحریک، تحفظ ناموس رسالت محاذ، تنظیم المساجد اہل سنت، سنی علماء بورڈ، جانثاران ختم نبوت، مرکزی مجلس چشتیہ، سنی یوتھ ونگ، انجمن خدام الاولیا، تحریک فیضان اولیائ، جماعت الصالحین، تحریک فروغ اسلام، انجمن طلباء مدارس عربیہ، تحریک نفاذ فقہ حنفیہ، ادارہ المصطفے، مصطفائی جسٹس کونسل اور دوسری اہل سنت جماعتوں کے مرکزی رہنماؤں نے شرکت کی۔پنجاب حکومت نے کشیدہ صورتحال کے باعث صوبے بھر کے تعلیمی ادارے 2 روزتک بند رکھنے کااعلان کر دیا، نجی ٹی وی کے مطابق اسلام آباد میں تحریک لبیک کے دھرنے کیخلاف آپریشن پر ملک میں صورتحال ابتر ہونے پر پنجاب حکومت نے صوبہ پنجاب بھر کے تعلیمی ادارے 2 روز تک بند رکھنے کا اعلان کر دیاہے ،وزیر تعلیم رانا مشہود کا کہناتھا کہ امن و امان کی صورتحال کے پیش نظر تعلیمی ادارے بند رکھنے کا فیصلہ کیا گیا ہے دھرنے کیخلاف آپریشن کے باعث مذہبی جماعتوں کی جانب سے احتجاج کا سلسلہ جاری ہے جس کے باعث لوگوں کو شدید مشکلات کا سامنا ہے ،راستوںکی بندش کے باعث طلبا اور ان کے والدین کو مشکلات کا سامنا ہوگاجس پر حکومت نے آج ا ور کل منگل کو تعلیمی ادارے بند کرنے کا فیصلہ کیا ہے ان کا کہناتھا کہ تعلیمی ادارے بند رکھنے کا فیصلہ عوام کی سکیورٹی یقینی بنانے کیلئے کیا گیا ہے ۔ کراچی/حیدرآباد/سکھر(کرائم رپورٹر/اسٹاف رپورٹر/نامہ نگاران) کراچی میں نمائش چورنگی‘سہراب گوٹھ‘ ٹاور‘لانڈھی‘ اورنگی‘کورنگی،بلدیہ ٹائون سمیت22مقامات پر دھرنے اور احتجاج اتوار کوبھی جاری رہا جس کے باعث ٹریفک کی آمدروت متاثرہوئی۔ نمائش چورنگی پرا حتجاج آٹھویں روز میں داخل ہوگیا جبکہ ٹاور‘سہراب گوٹھ‘ کورنگی نمبر 2‘ کورنگی نمبر 5‘ کورنگی کراسنگ ‘ لانڈھی نمبر 6 اور حب ریور روڈ پر بھی گزشتہ روز سے دھرنا دیا جارہاہے۔ دھرنوں اور احتجاج کے سبب ٹریفک کو متبادل راستے اختیار کرنے کی ہدایت کی گئی ہے۔ گورنر ہائوس جانے والی سڑک کو بھی رکاوٹیں کھڑی کرکے بند کردیاگیاہے۔اس وقت مجموری طور پر کراچی کے22 مختلف مقامات پر دھرنا اور احتجاج جاری ہے جب کہ کئی سڑکوں کو کنٹینرز لگا کر بند کردیا گیا ہے،اسلام آباد میں مذہبی جماعت کے دھرنے سے اظہار یکجہتی کے لئے کراچی کے مختلف علاقوں میں مذہبی جماعتوں کی جانب سے دھرنے اور احتجاج کا سلسلہ جاری رہے۔نمائش چورنگی پر مذہبی جماعت کے دھرنے کو منی دھرنا قرار دیا جارہا ہے جہاں مظاہرین نے احتجاج کرتے ہوئے سڑک ٹریفک کی آمد و رفت کے لئے بند کردی ہے۔ مذہبی جماعت کے کارکنان کی جانب سے ٹاور، حب ریور روڈ، الاصف اسکوائر، اورنگی ٹاؤن نمبر پانچ، لانڈھی 6، کورنگی ڈھائی نمبر، کورنگی نمبر 5 میں بھی احتجاج جاری ہے۔ اسی طرح تین ہٹی سے جہانگیر روڈ جانے اور آنے والی سڑک بھی بند ہے۔ انتظامیہ نے کسی بھی ناخوشگوار واقعے سے نمٹنے کے لئے نمائش چورنگی سے صدر جانے اور آنے والی سڑک کو بھی بند کردیا گیا ہے۔حیدرآباد سے نامہ نگار کے مطابق فیض آباد آپریشن کے خلاف اور تحریک لبیک کی حمایت میں دوسرے روز بھی مذہبی تنظیموں نے شہر کے قلب حیدر چوک پر احتجاجی دھرنا جاری رکھا جب کہ تاجروں نے تمام کاروبار بند رکھا۔ حیدرآباد، لطیف آباد اور قاسم آباد میں چھوٹے بڑے کاروباری مراکز اور بازار بند رہے جب کہ شہر میں ٹریفک معمول سے بہت کم نظر آیا اور بیشتر اہم سڑکوں پر سناٹا چھایا رہا کسی بھی ناخوشگوار صورتحال کے پیش نظر شہر میں سیکیورٹی کے سخت انتظامات کئے گئے تھے پولیس اور رینجرز کے دستے اہم اور حساس مقامات پر تعینات کئے گئے تھے۔ متعدد تنظیموں نے حیدرآباد پریس کلب کے سامنے علیحدہ علیحدہ احتجاجی مظاہرے بھی کئے۔ مظاہرین نے کئی مقامات پر ٹائر بھی نذر آتش کئے جب کہ بعض مقامات پر ہوائی فائرنگ بھی کی گئی مشتعل مظاہرین نے وفاقی وزیر زاہد حامد اور سابق وزیراعظم نواز شریف کے پتلے بھی نذر آتش کئے۔سکھر سے حبیب شیخ کے مطابق فیض آباد دھرنے کے شرکاء پر پولیس تشدد کے خلاف سکھرمیں دوسرے روز بھی مذہبی جماعتوں کی جانب سے پریس کلب سکھر کے سامنے احتجاجی دھرنا دیا گیا ۔ دھرنے میں جے یو پی سندھ کے رہنما مشرف محمود قادری، پاکستان سنی تحریک کے صوبائی صدر مولانا نور احمد قاسمی ضلعی کنوینر محمدرضوان قادری، جے یو پی کے مرکزی نائب صدر صاحبزادہ حامد محمود شاہ فیضی ، سنی تحریک کے مرکزی رہنما حافظ محبوب علی سہتو،انور کمال بلوچ،مولانا شہزاد احمد اور دیگر نے شرکت کی۔ ریلی کے شرکاء کا کہنا تھا کہ پر امن مظاہرین پر تشدد کا سلسلہ بند کیا جائے دھرنے کے شرکاء نے شدید نعرے بازی کی۔ دریں اثناء سجاول شہر مکمل شٹر بند ہڑتال رہی جبکہ نماز ظہر کے بعد غوثیہ جامع مسجد سے سنی جماعت کی طرف سے حافظ سہیل مصطفی کی قیادت میں سینکڑوں کارکنان نے ریلی نکال کر پبلک پارک چوک پر دھرنا دیا۔ضلعی زکوٰۃ وعشرکمیٹی کیجانب سے تحصیل اسپتال تنگوانی میں ایک روزہ مفت طبی کیمپ کاانعقادکیاجائیگاسماجی وسیاسی رہنماضلعی چیئرمین آغاشمس الدین خان پٹھان تنگوانی اسپتال میں 29نومبربروزبدھ صبح 09بجے سے سپہرتک مفت کیمپ کا انعقادکریں گے جس میں ای سی جی،الٹراسائونڈکرنے کے ساتھ امراض نسواں،بچوں ،کان ناک ،جلدی امراض، معدہ اورجگرکے ڈاکٹرامان اللہ سہریانی بلوچ(ضلع صدرالخدمت فائونڈیشن)ڈاکٹروویک کمار،ڈاکٹرپون کمار،ڈاکٹرسریش کمار،ڈاکٹراوم پرکاش،ڈاکٹرمنصوراحمد،ڈاکٹر انیسہ بدرملک،ڈاکٹرنسرین اعوان علاج معالجہ کرکے ادویات مفت فراہم کریں گے جسکے لیئے سندھ بلوچستان کی سرحدی علائقوں بشمول تحصیل بھرمیں اعلانات کروائے گئے ہیں جس سے پسماندہ علائقہ کی عوام کوفائدہ ہوگا۔</TEXT>
