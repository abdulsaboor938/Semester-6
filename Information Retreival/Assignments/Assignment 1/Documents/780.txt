موجودہ نظام سے بلوچستان کے عوام کی مایوسی میں اضافہ ہورہا ہے، سراج الحق
لاہور : امیر جماعت اسلامی سراج الحق نے کہا ہے کہ موجودہ نظام سے عوام کی مایوسی میں دن بدن اضافہ ہورہا ہے، بلوچستان کی محرومیوں کا ازالہ نہیں کیا گیا۔ یہ بات انہوں نے لاہور میں میدیا سے گفتگو کرتے ہوئے کہی، امیر جماعت اسلامی کا کہنا تھا کہ موجودہ حکومت کی جانب سے بلوچستان کی محرومیوں کے خاتمے کیلئے کوئی انقلابی پلان نہیں دیا گیا۔ اب تک نہ ہی بلوچستان کی ترقی کے لئے کوئی طویل المیعاد منصوبہ نہیں بنایا گیا، یہ صوبہ پورے ملک کو گیس دے رہا ہے، بجلی لوڈشیڈنگ بھی ملک بھر کی نسبت بلوچستان میں سب سے زیادہ ہے۔ سرا ج الحق کا مزید کہنا تھا کہ بدعنوان اور کرپٹ عناصر ملک کے اربوں روپے لوٹ کر مزے کررہے ہیں جبکہ غریب آدمی دو وقت کے کھانے کے لیے ترس رہا ہے کیونکہ موجودہ نظام سے عوام کی مایوسی میں دن بدن اضافہ ہورہا ہے۔  comments
