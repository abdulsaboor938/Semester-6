<DOCNO>1252842</DOCNO>
<HL>روہنگیا مسلمانوں پر مظالم، ملک بھر میں احتجاجی مظاہرے، میانمار سفارتخانے جانے کی کوشش، پولیس سے ہاتھاپائی</HL>
<AUTHOR>روزنامہ جنگ</AUTHOR>
<DATELINE> Pakistan 2017-09-09 05:09:00+05</DATELINE>
<TEXT>کراچی، لاہور، اسلام آباد (خبرایجنسیاں) کراچی سمیت ملک بھر کی مختلف مذہبی ، سیاسی، تجارتی، سماجی تنظیموں کی جانب سے میانمار میں روہنگیا مسلمانوں پر ظلم و تشدداور قتل کے واقعات کیخلاف یوم احتجاج منایا گیا، اس سلسلے میں روہنگیا مسلمانوں کی حمایت و یکجہتی کیلئے ریلیاںنکالی گئیں اور احتجاجی مظاہرےکیے گئے، مظاہرین نے میانمار سفارتخانے جانے کی کوشش کی جنہیں پولیس کی جانب سے روکا گیا جس پر پولیس اور مظاہرین کے درمیان ہاتھا پائی ہوئی۔ تفصیلات کے مطابق پاکستان پیپلزپارٹی اور تحریک انصاف کی جانب سے میانمار میں مسلمانوں پر ظلم کے خلاف کراچی پریس کلب کے باہر احتجاجی مظاہرہ کیا گیا جبکہ جمعیت علمائے اسلام (ف) کی جانب سے روہنگیا مسلمانوں سے اظہار یکجہتی کیلئے ریلی نکالی گئی، مظاہرین نے میانمار کےسفیر کو ملک بدر کرنے اور او آئی سی کا اجلاس بلانے کا مطالبہ کیا۔ اسلام آباد میں جماعت اسلامی سمیت مختلف مذہبی جماعتوں نے نماز جمعہ کے بعدآبپارہ چوک سے برما کے سفارتخانے تک ریلی نکالی، مگر انتظامیہ نے مظاہرین کو ریڈ زون میں داخل ہونے سے روک دیااس دوران پولیس اور مظاہرین کے درمیان ہاتھا ہائی بھی ہوئی تاہم مظاہرین کو سرینا چوک پر ہی اپنا احتجاج روکنا پڑا،امیر جماعت اسلامی سراج الحق سمیت دیگر رہنماؤں نے میانمار کےسفیر کو ملک بدر کرنے اور او آئی سی کا اجلاس بلانے کا مطالبہ کیا۔آل پاکستان مسلم لیگ (اے پی ایم ایل) کی جانب سے بھی احتجاجی مظاہرہ کیا گیا اور حکومت سے عالمی سطح پر آواز بلند کرنے اور میانمار سے سفارتی تعلقات ختم کرنے کا مطالبہ کیاگیا۔ راولپنڈی میں بھی مذہبی اور سیاسی جماعتوں نے احتجاج کیا،لاہور میں بھی مظاہرے کیے گئے اور ریلیاں نکالی گئیں۔سرگودھا میں سیکڑوں افراد نے نماز جمعہ کے بعد پریس کلب کے سامنے احتجاجی مظاہرہ کیا۔پشاور میں زندگی کے مختلف شعبوں سے تعلق رکھنے والے افراد نے پریس کلب کے سامنے احتجاجی مظاہرہ کیا۔گلگت بلتستان میں علماء اور معاشرے کے مختلف طبقوں سے تعلق رکھنے والے افراد نے میانمار میں مسلمانوں پر سیکیورٹی فورسز کے مظالم کی شدید مذمت کی۔ دیامر میں مدنی مسجد سے ایک احتجاجی ریلی نکالی گئی جو بڑے بازار سے گزرنے کے بعد صدیق اکبر چوک میں ایک اجتماع میں تبدیل ہوگئی۔ جمعیت علمائے اسلام سندھ کی جانب سے سکھر، لاڑکانہ، حیدرآباد، گھوٹکی، شکارپور، خیرپور، کشمور، کندھکوٹ، قمبر شہدادکوٹ، بدین، سانگھڑ ،عمر کوٹ، دادو، جیکب آباد، اوباوڑو، ڈھرکی، شہدادپور، ٹھٹھہ ،سجاول، نوابشاہ، نوشہروفیروز سمیت دیگر شہروں میں احتجاجی ریلیاں جلوس اور دھرنے دیئے گئے. جبکہ علمائے کرام نے خطبات جمعہ میں برما میں مسلمانوں کی نسل کشی کی مذمت کی ۔</TEXT>
