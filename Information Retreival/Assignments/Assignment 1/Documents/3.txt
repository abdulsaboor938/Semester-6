چینی صدر کا امریکی ہم منصب سے ٹیلی فونک رابطہ، تجارتی معاملات پر گفتگو
بیجنگ: چینی صدر شی جن پنگ کا امریکی ہم منصب ڈونلڈ ٹرمپ سے ٹیلی فونک رابطہ ہوا، اس دوران تجارتی معاملات پر تبادلہ خیال کیا گیا۔ تفصیلات کے مطابق ٹیلی فونک گفتگو کے دوران دونوں ملکوں کے صدور نے تجارتی معاملات کے علاوہ شمالی کوریا کے موضوع پر بھی گفتگو کی۔ غیر ملکی خبر رساں ادارے کے مطابق چینی صدر شی جن پنگ کا کہنا تھا کہ چین خطے میں ہمیشہ امن و استحکام کی بات کرتا ہے، عالمی سطح پر قیام امن کے لیے کوششیں جاری رکھیں گے۔ امریکی صدر سے گفتگو کے دوران چینی صدر کا مزید کہنا تھا کہ جزیرہ نما کوریا کو جوہری ہتھیاروں سے صاف بنانے میں بھرپور مدد فراہم کی جائے گی۔ دوسری جانب امریکی صدر ڈونلڈ ٹرمپ نے اپنے جاری کردہ بیان میں واضح کیا کہ چینی صدر شی جن پنگ کے ساتھ ان کی بات چیت بہت اچھی رہی۔ چین امریکا تعلقات میں کشیدگی ختم کرنے کے لیے اہم اقدامات دونوں ملکوں کے سربراہان نے جلد ملاقات پر بھی اتفاق کیا ہے۔ واضح رہے کہ حالیہ چند ہفتوں سے چین اور امریکا کے درمیان شدید تجارتی جنگ جاری ہے۔ خیال رہے کہ رواں سال جون میں امریکا نے پہلی مرتبہ چینی مصنوعات پر چونتیس بلین ڈالر کے اضافی محصولات عائد کیے تھے جس کے فوری ردعمل میں چین نے امریکی مصنوعات پر ساٹھ بلین ڈالر کے اضافی ٹیکس عائد کرنے کا اعلان کیا تھا۔ یاد رہے کہ رواں سال اگست میں امریکی حکام کی جانب سے چینی درآمدات پر مزید 16 ارب ڈالر کے اضافی ٹیکس عائد کیے تھے۔ comments
