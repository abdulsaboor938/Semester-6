ضمنی انتخابات: الیکشن کمیشن کی ووٹرز کے لیے ہدایات جاری
﻿اسلام آباد: ضمنی انتخابات کے لیے الیکشن کمیشن نے ووٹرز کے لیے ہدایات جاری کردی ہیں۔ ضمنی انتخابات کا میدان کل سجنے جارہا ہے۔ تفصیلات کے مطابق الیکشن کمیشن نے ضمنی انتخابات میں ووٹرز کے لیے ہدایات جاری کرتے ہوئے کہا ہے کہ ووٹرز ووٹ، پولنگ اسٹیشن اور حلقہ کی معلومات 8300 پر میسج کر کے حاصل کریں۔ الیکشن کمیشن کے مطابق پولنگ اسٹیشن پر بزرگ شہری، حاملہ خواتین، معذور افراد اور خواجہ سراؤں کو ترجیح دی جائے گی۔ ووٹ ڈالنے کے لیے اصل شناختی کارڈ ہمراہ لانا ضروری ہے، زائد المیعاد کارڈ پر ووٹ ڈالا جاسکتا ہے، ووٹرز کیمرہ یا موبائل فون پولنگ اسٹیشن میں نہیں لے جاسکیں گے۔ الیکشن کمیشن کے مطابق پولنگ کا عمل صبح 8 بجے سے شام 5 بجے تک بلا تعطل جاری رہے گا، ’ووٹرز سے درخواست ہے سیکیورٹی اور پولنگ عملے سے تعاون کریں‘۔ خیال رہے کہ ملک بھر کے 35 حلقوں میں ضمنی انتخابات کل ہونے جارہا ہے۔ ریٹرننگ افسران کو بیلٹ پیپرز پہنچا دیے گئے۔ ضمنی انتخابات کے لیے 641 امیدوار میدان میں ہیں۔ اس سلسلے میں الیکشن کمیشن نے بھی تیاریاں مکمل کرلی ہیں۔ 1 ہزار 7 سو 27 پولنگ اسٹیشنز کو حساس قرار دیا گیا ہے۔ کسی بھی ناخوشگوار واقعے سے نمٹنے کے لیے پولنگ اسٹیشنز پر فوج تعینات ہوگی۔ comments
