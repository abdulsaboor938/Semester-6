<DOCNO>1447522</DOCNO>
<HL>لندن میں رہائش پذیر روسیوں میں سے آدھے جاسوس ہیں، تھنک ٹینک</HL>
<AUTHOR>روزنامہ جنگ</AUTHOR>
<DATELINE> Pakistan 2018-11-07 05:11:00+05</DATELINE>
<TEXT>لندن (جنگ نیوز) تھنک ٹینک کی نئی رپورٹ میں انکشاف کیا گیا ہے کہ لندن میں نصف سے زائد روسی باشندے جاسوس ہیں۔ برطانیہ میں ہزاروں روسی جاسوس موجود ہیں۔ اس رپورٹ کی تصدیق ایم آئی 6 کے سابق سربراہ نے بھی کی ہے۔ تھنک ٹینک ہنری جیکسن سوسائٹی کا کہنا ہے کہ لندن میں 75000 روسی جاسوس رہتے ہیں جو کہ دارالحکومت میں رہائش پذیر 150000 روسی باشندوں کی تعداد کا نصف ہے۔ یہ روسی سیکرٹ ایجنسی کو متحرک رکھنے میں معاونت کر رہے ہیں۔ سٹڈی میں متنبہ کیا گیا کہ برطانیہ میں روسی کیس آفیسرز کی تعداد گزشتہ 8 برسوں میں بڑھی ہے۔ ایک اندازے کے مطابق 200 آفیسرز 500 ایجنٹس کو ہینڈل کر رہے ہیں۔ رپورٹ کےمطابق روسی سفارت خانے کے نصف سفارتکار انیٹلی جنس ورک میں مصروف ہیں۔ رپورٹ میں کہا گیا کہ برطانیہ میں جاسوسوں کی تعداد سرد جنگ کے عہد سے تجاوز کر گئی ہے۔</TEXT>
