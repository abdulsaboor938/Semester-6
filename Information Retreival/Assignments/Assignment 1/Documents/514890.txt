<DOCNO>514890</DOCNO>
<HL>سپریم کورٹ ، سیاسی رہنماؤں کیخلاف 150میگا کرپشن سکینڈلز برسوں سے سماعت کے منتظر</HL>
<AUTHOR>روزنامہ پاکستان</AUTHOR>
<DATELINE> Pakistan 2016-01-28 04:27:30+05</DATELINE>
<TEXT>لاہور(شہبازاکمل جندران)ملک میں نظام کی تبدیلی کے بغیر بااثر افراد کے خلاف کارروائی اور کرپشن پر قابو پانا ناممکن ہے۔کرپشن کے خلاف زیر و ٹالرنس دعوے کے باوجود نیب کے150میگا کرپشن کے ریفرنسوں پر سماعت شروع ہوسکی نہ ہی گزشتہ چار برسوں میں کرپشن اور بدعنوانی کے تحت انکوائریوں اور مقدمات کا سامنا کرنے والے افسروں کے خلاف کارروائی ہوئی۔معلوم ہواہے کہ ٹرانسپرینسی انٹرنیشنل کے مطابق پاکستان میں گزشتہ سال کی نسبت تین درجے کرپشن کم ہوئی ہے۔ 2014ء میں پاکستان سرکاری اداروں میں پائی جانے والی کرپشن کے حوالے سے دنیا کے 168ممالک میں 50ویں نمبر پر تھا جبکہ 2015میں 53ویں نمبر پر آگیا ہے۔ ذرائع کا کہنا ہے کہ جب تک ملک میں بااثر ملزمان کو کٹہرے میں نہیں لایا جاتا اور سرکاری اداروں میں نظام کی تبدیلی سامنے نہیں آتی تب تک ملک سے کرپشن ختم نہیں ہوسکتی۔ذرائع نے بتایا ہے کہ نیب نے کرپشن کے خلاف زیر و ٹالرنس کی پالیسی اپنا رکھی ہے۔لیکن دوسری طرف کرپشن کے 150میگا کیسوں کے ریفرنس تاحال تشنہ طلب ہیں۔نیب کی طرف سے سپریم کورٹ کے روبرو پیش کی جانے والی 150میگا سکینڈلز کی فہرست کے پہلے حصے میں 50مالیاتی سکینڈلز بیان کئے گئے ہیں۔ دوسرے حصے میں اراضی سے متعلق 50 اور تیسرے حصے میں اختیارات سے تجاوز کرنے کے50 بڑے کیس شامل کئے گئے ہیں۔ڈیڑھ سو کیسوں میں میاں نواز شریف ، شہباز شریف ، آصف علی زرداری، یوسف رضا گیلانی،راجہ پرویز اشرف ، اسحاق ڈار،چوہدری شجاعت ، پرویز الہیٰ ، شوکت ترین اور دیگر بہت سے سیاستدانوں کے خلاف مقدمات اور انکوائریاں شامل ہیں۔لیکن ملکی تاریخ گواہ ہے کہ سیاستدانوں کے خلاف 90فیصد مقدمات اور انکوائریاں بے نتیجہ ختم ہوئی ہیں۔ماضی میں احتساب عدالت نے سابق وزیر اعظم بے نظیر بھٹو، آصف علی زرداری، نصرت بھٹو ، حاکم زرداری ،میاں نوازشریف، یوسف رضا گیلانی،حسین شہیدسہروردی، ملک معراج خالد،خان عبدالولی خان، مولانا عبدالستار نیازی ،خان عبدالقیوم خان ، مخدوم جاوید ھاشمی، الطاف حسین ،میاں منظوراحمد وٹو، مہتاب احمد خان، سردار عارف نکئی،ایو ب کھوڑو،الہیٰ بخش سومرو، آفتاب احمد شیر پاؤ،سردار ذوالفقار کھوسہ ، غلام مصطفی کھر، فارو ق ستار ، انور سیف اللہ، میاں غلام محمد احمد مانیکا،حفیظ اللہ چیمہ ملک معراج محمد، وزیر محمد ،سرمد خان کاکڑخالد ملک، ملک محمد اعظم، محمد اعظم ہوتی،فاروق عزیز ، میاں منیر ،چودھری تنویر احمد خان ، اختر رسول اور دیگر بہت سے سیاستدانوں کو مختلف ادوار میں سزائیں سنائی گئیں لیکن ان میں سے 90فیصد شخصیات کی سزائیں بعدازاں کالعدم قرار پائیں۔ذرائع کے مطابق یکم جنوری 2012سے 30نومبر 2015تک لگ بھگ چار برسوں کے دوران ملک میں2013افسروں کے خلاف رشوت کرپشن اور بدعنوانی کے الزامات کے تحت انکوائریاں شروع کی گئیں،9سو کے خلاف تفتیش شروع ہوئی جبکہ750کے خلاف ریفرنس دائر ہوئے ۔ ملک بھر کی ہائی کورٹس میں انہی الزامات کے تحت مجموعی طورپر2250سے زائد رٹ پٹیشنزدائر ہوئیں۔ان میں لاہور ہائی کورٹ میں 607، لاہور ہائی کورٹ ملتان بینچ کے روبرو 28، لاہور ہائیکورٹ کے بہاولپور بینچ کے روبرہ ایک ، لاہور ہائی کورٹ کے راولپنڈ ی بنچ کے روبرو224، سندھ ہائی کورٹ کے کراچی ، لاڑکانہ اور حیدرآباد بینچوں کے روبرو 1067، سندھ ہائی کورٹ سکھر بینچ کے روبرو 75، پشاور اور ڈیر ہ اسماعیل ہائی کورٹ بنچوں کے روبرو 105،بلوچستان ہائی کورٹ کوئٹہ کے روبرو 47اور اسلام آباد ہائی کورٹ کے روبرو 96رٹ پٹیشن دائر ہوئیں۔ذرائع کے مطابق پاکستان میں کرپشن کے خاتمے کی روک تھام کا قانون مجریہ 1947موجود تھا۔اس قانون کی روشنی میں 1961میں انٹی کرپشن کا محکمہ بھی قائم کیا گیااور کرپشن کی سزا 7سال تک قید مقرر کی گئی۔ اسی طرح پاکستان پینل کوڈ 1860کی دفعہ 161اور دفعہ 547کے تحت بھی کرپشن کرنے والوں کیلئے 7سال قید مقرر کی گئی۔ 1974میں ایف آئی اے ایکٹ کے تحت 1975میں ایف آئی اے کا ادارہ قائم کیا گیا۔1980کے اوائل میں ملک میں انٹی کرپشن کی پالیسی متعارف کروائی گئی۔1983میں وفاقی محتسب کا ادارہ قائم کیا گیا۔ 1996میں ملک میں احتساب کمیشن اور 1997میں احتساب کا ادارہ قائم کیا گیا۔1996میں ہی صوبائی محتسب آرڈیننس کے تحت 1997میں صوبائی محتسب ایکٹ نافذ کیا گیا۔</TEXT>
