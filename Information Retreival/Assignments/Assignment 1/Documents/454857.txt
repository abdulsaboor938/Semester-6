<DOCNO>454857</DOCNO>
<HL>In South Africa, boys more likely to be sexually abused than girls: researchers</HL>
<AUTHOR>روزنامہ پاکستان</AUTHOR>
<DATELINE> Pakistan 2016-06-02 19:05:58+05</DATELINE>
<TEXT>کیپ ٹاﺅن (نیوز ڈیسک) بچوں کے خلاف جنسی جرائم کا مسئلہ ہر جگہ پایا جاتا ہے لیکن جنوبی افریقہ کا مسئلہ دیگر کئی ممالک سے اس لحاظ سے مختلف ہے کہ اس ملک میں لڑکوں کی عزت لڑکیوں سے بھی زیادہ غیر محفوظ ہو چکی ہے۔ منگل کے روز جنوبی افریقہ میں بچوں کے ساتھ جنسی جرائم کے متعلق پہلی قومی سطح کی رپورٹ شائع کی گئی، جس میں انکشاف کیا گیا کہ 17 سال کی عمر کو پہنچنے تک تقریباً 34 فیصد لڑکیاں کسی نہ کسی صورت میں جنسی زیادتی کی شکار ہوتی ہیں، جبکہ اسی جرم کا نشانہ بننے والے لڑکوں کی تعداد 37 فیصد ہے۔ لڑکیوں کو عموماً جسمانی طور پر جنسی تشدد کا نشانہ بنایا جاتا ہے، جبکہ لڑکوں کو جسمانی و غیر جسمانی ہر دو طرح سے جنسی تشدد کا سامنا ہے۔ ’بہت زیادہ جنسی عمل کرنے کے بعدانسان ایسا ہو جاتاہے‘سائنسدانوں نے بڑا دعویٰ کر دیا گزشتہ سال جنوبی افریقہ میں بچوں کے ساتھ جنسی جرائم کے ساڑھے تین لاکھ سے زائد واقعات پیش آئے۔ تحقیق کاروں کا کہنا ہے کہ تقریباً 31 فیصد لڑکیوں نے اپنے ساتھ ہونے والے جرائم کی پولیس کو اطلاع کی، جبکہ لڑکوں کی طرف سے پولیس کے ساتھ رابطہ نہیں کیا گیا۔ رپورٹ کے مطابق خصوصاً کمسن لڑکے اپنے ساتھ ہونے والے جنسی جرائم کے بارے میں کسی کو بتانے سے گھبراتے ہیں۔ تحقیق کاروں کا یہ بھی کہنا ہے کہ جن بچوں کے والدین ان کے ساتھ قریبی دوستانہ تعلق رکھتے ہیں اور ان کے دوستوں اور ملنے والوں کے بارے میں معلومات رکھتے ہیں، ان کے ساتھ جنسی جرائم کی شرح بہت کم پائی گئی ہے۔ جو والدین نشے کے عادی ہیں، گھریلو جھگڑوں میں ملوث ہیں یا بچوں کی تربیت سے لاتعلق پائے گئے ہیں، ان کے بچوں میں جنسی جرائم کا نشانہ بننے کی شرح سب سے زیادہ پائی گئی۔</TEXT>
