<DOCNO>2723369</DOCNO>
<HL>ظلم پر خاموشی ظالم کو طاقتور اور مظلوموں کی تعداد میں اضافے کا سبب بنتی ہے، ڈاکٹر فوزیہ صدیقی</HL>
<AUTHOR>اردو پوائنٹ</AUTHOR>
<DATELINE> Pakistan 2014-12-02 17:32:12+05</DATELINE>
<TEXT> کراچی (اُردو پوائنٹ تاز ترین اخبار۔ 02 دسمبر 2014ء)اقوام متحدہ کی جانب سے عورتوں پر تشدد کے خلاف عالمی سطح پر شعور اجاگر کرنے کیلئے 16 روزہ تحریک میں پاکستانی معاشرے کی نمائندگی کیلئے عافیہ موومنٹ کے زیراہتمام تحریک انصاف کراچی، ہیومین رائٹس نیٹ ورک اور پاسبان پاکستان کے اشتراک سے کراچی پریس کلب پر خواتین نے مظاہرہ کیا۔اس موقع پر ڈاکٹر فوزیہ صدیقی نے کہا کہ ظلم پر خاموشی ظالم کو طاقتور اور مظلوموں کی تعداد میں اضافے کا سبب بنتی ہے۔ جس طرح اقوام متحدہ انسانی حقوق اور تشدد کے خلاف عالمی شعور اجاگر کرنے میں کوشاں ہے اسی طرح عالمی سطح پرتشدد اور انسانی حقوق کے متاثرین کو انصاف بھی مہیا کیا جانا چاہئے۔انہوں نے کہا کہ پاکستانی و امریکی آئین اورعالمی کنونشنز کے تحت ہرشخص کو بغیر کسی امتیاز کے آزادی کے ساتھ زندگی گذارنے کا حق حاصل ہے جس کی عافیہ بھی حقدار ہے۔ () عافیہ کا گذشتہ نو ماہ سے اپنے خاندان سے کوئی رابطہ نہیں ،ہر قسم کے رابطہ کی سہولت سے محرومی کی وجہ سے ہم ان کی ذہنی اور جسمانی صحت کے حوالے سے بھی بے خبر ہیں۔ ویانا کنونشن کا آرٹیکل 36 واضح طور پر پاکستانی سفارتخانے کو عافیہ کی صحت کے حوالے مکمل رسائی فراہم کرتا ہے۔ عافیہ کا خاندان امید کرتا ہے کہ تمام متعلقہ ممالک اور شہروں میں آپ سب وفد کی صورت میں پاکستانی سفارتخانوں اور قونصیلیٹ سے معلوم کریں کہ آپ عافیہ کیلئے کیا کررہے ہیں؟ عافیہ پر عائد کئے گئے بے بنیاد الزامات سے قطع نظروہ علاج ، شہری و تمام انسانی حقوق کی حقدار ہے۔ پاکستان تحریک انصاف کراچی کے رہنما نعیم شیخ نے کہا کہ جو کچھ قوم کی بیٹی عافیہ صدیقی پر بیتی ہے جب بھی اس کا ذکر کیا جاتا ہے تو عافیہ پوری دنیا کی مظلوم عورتوں کی نمائندگی کرتی ہوئی نظر آتی ہے۔ انہوں نے کہا کہ گذشتہ گیارہ سالوں میں عافیہ پر وہ کون سا تشدد اور انسانی حقوق ہے جوپامال نہیں کیا گیا ہے۔ہیومین رائٹس نیٹ ورک کے رہنما انتخاب عالم سوری نے کہاکہ عورتوں کے حقوق کے حوالے سے علاقائی اور عالمی سطح پر قوانین پر عملدرآمد کی ضرورت ہے۔ قوانین پر عملدرآمد پر بااثر شخصیات اور ادارے سب سے بڑی رکاوٹ ہیں۔ انہوں نے کہا جب کسی عورت پرکسی بھی قسم کا تشدد ہوتا ہے تو اس کیلئے انصاف کا حصول مشکل ترین مرحلہ بن جاتا ہے ۔ عورتوں کے حقوق کی راہ میں رکاوٹ بننے والے عناصر کو احتساب اور سزا کے عمل سے گذارنا ازحد ضروری ہے۔ انہوں نے کہا کہ عورتوں پر تشدد اور حقوق کے حوالے سے ڈاکٹر عافیہ صدیقی مظلوم ترین خاتون ہیں جن کے اغواء ، عدالتی ٹرائل اور86 سالہ ظالمانہ سزا کے دوران حقوق نسواں و انسانی کی سنگین خلاف ورزی اور بدترین تشدد کیا گیا جس کے ذمہ داروں کو سزا ملنی چاہئے۔ پاسبان کراچی کے صدر شیخ محمد شکیل نے کہا کہ عورتوں کا احترم ہی تشدد روکنے کا واحد راستہ ہے اور جو لوگ عورتوں کا احترام نہیں کرتے وہ کڑی سزا کے مستحق ہیں۔ انہوں نے کہا کہ کیا ہماری سیاسی اور عسکری قیادت نے قوم کی بیٹی عافیہ کوآئین اور عالمی کنونشنز کے برخلاف وطن واپس نہ لانے کا فیصلہ کرلیا ہے؟ انہوں نے کہا کہ شخصیات اہم نہیں ہوتیں، ادارے اہم ہوتے ہیں۔ چند لوگوں کو بچانے کیلئے قانون اور آئین کی خلاف ورزی کی بجائے انصاف کا راستہ اپنایا جائے اور انصاف کا تقاضہ ہے کہ بے گناہ و معصوم عافیہ کو وطن واپس لایا جائے۔</TEXT>
