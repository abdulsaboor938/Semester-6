<DOCNO>2308315</DOCNO>
<HL>پنجاب : بجٹ اعداد و شمار، ملازمین کی تنخواہ میں 10 فیصد اضافے کا امکان</HL>
<AUTHOR>جیو اردو نیوز</AUTHOR>
<DATELINE> Pakistan 2013-06-17 01:06:00+05</DATELINE>
<TEXT>لاہور … پنجاب کے بجٹ کے اعداد و شمار کو حتمی شکل دیدی گئی، سرکاری ملازمین کی تنخواہوں میں 10 فیصد اضافے کا امکان جبکہ مزدور کی کم سے کم تنخواہ 10 ہزار روپے مقرر کرنے کی تجویز بھی بجٹ میں شامل ہے۔ ذرائع وزارت خزانہ پنجاب کے مطابق صوبائی بجٹ کے اعداد و شمار کو حتمی شکل دیدی گئی ہے جس کے مطابق مالی سال 2013-14ء کے بجٹ کا حجم 882 ارب روپے ہوگا جبکہ این ایف سی ایوارڈ کے تحت پنجاب کو وفاق سے 721 ارب روپے ملیں گے۔ ذرائع کے مطابق توانائی کے شعبے کیلئے 8 ارب سے بڑھا کر 15 ارب روپے کرنے کی تجویز کے ساتھ لیپ ٹاپ اور آشیانہ اسکیموں کو جاری رکھنے کا فیصلہ کیا گیا ہے۔ پنجاب میں سرکاری ملازمین کی تنخواہوں میں 10 فیصد اضافے کا امکان ہے جبکہ بجٹ میں مزدور کی تنخواہ 9 ہزار سے بڑھا کر 10 ہزار کرنے کی تجویز بھی دی گئی ہے۔ ذرائع کا کہنا ہے کہ پولیس اور امن و امان کیلئے 62 ارب سے بڑھا کر 72 ارب روپے مختص کرنے اور ترقیاتی بجٹ 250 ارب سے بڑھا کر 285 ارب کرنے کی تجویز بھی بجٹ کا حصہ ہے۔ مالی سال 2013-14ء کے بجٹ میں چولستان میں شمسی منصوبے، چنیوٹ سے کوئلہ نکالنے اور وسطی پنجاب میں نہروں پر چھوٹے ہائیڈل منصوبوں کی تجاویز بھی شامل ہیں۔</TEXT>
