وزیراعظم عمران خان کےدورہ چین سے پہلےسی پیک کیلئےقائم خصوصی کمیٹی کی تشکیل نو
اسلام آباد : وزیراعظم عمران خان نے دورہ چین سے پہلے سی پیک کیلئے قائم خصوصی کمیٹی کی تشکیل نو کردی اور کمیٹی ممبران میں اضافہ کردیا ہے۔ تفصیلات کے مطابق وزیراعظم عمران خان کے دورہ چین سے قبل اہم اقدامات کئے جا رہے ہیں ، وزیراعظم نے سی پیک کیلئے قائم کابینہ کی خصوصی کمیٹی کی تشکیل نو کردی ہے۔ وزیراعظم کی ہدایت پر کمیٹی ممبران میں اضافہ کردیا گیا ہے، جس کے بعد کمیٹی ارکان کی تعدادبارہ ہوگئی ہے۔ وزیرمنصوبہ بندی چیئرمین مقرر کردیئے گئے ہیں، وزیر خزانہ، وزیر خارجہ، وزیر ریلوے اوروزیر مواصلات، پٹرولیم،داخلہ، قانون، پاور اور ساحلی امور کے وزراء بھی کمیٹی کاحصہ ہیں۔ وزیراعظم کےمعاون خصوصی برائےتجارت،ادارتی اصلاحات بھی کمیٹی میں شامل ہیں۔ وزیرمنصوبہ بندی کی چیئرمین شپ میں قائم کمیٹی وزیراعظم کے دورہ چین سے پہلے سی پیک سے متعلق معاملات کا حتمی جائزہ لے گی اور سی پیک کے تحت تمام معاہدوں کی رپورٹ وزیراعظم کو پیش کرے گی۔ دورہ چین کے دوران سی پیک منصوبے کے اہم معاملات زیر بحث آئیں گے۔ یاد رہے وزیر اعظم عمران خان اپنے دوسرے سرکاری دورے پر 3 نومبر کو چین کے لیے روانہ ہوں گے، وزیر اعظم 3 روز تک چین میں قیام کریں گے۔ قیام کے دوران چینی صدر اور وزیر خارجہ سے ملاقات کریں گے۔ چین کے دیگر اعلیٰ حکام کے ساتھ وزیر اعظم کی ملاقاتیں بھی شیڈول میں شامل ہیں۔ وزیر اعظم 5 نومبر کو شنگھائی میں عالمی درآمدی نمائش میں مہمان ہوں گے۔ وزیر اعظم کے دورہ چین کے دوران اقتصادی و دفاعی تعاون اور سی پیک منصوبوں پر اہم پیش رفت کا امکان ہے۔ comments
