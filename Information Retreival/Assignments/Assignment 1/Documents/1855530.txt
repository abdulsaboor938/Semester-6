<DOCNO>1855530</DOCNO>
<HL>ڈائریکٹر وزارت خارجہ شفقت چیمہ کیخلاف کیس کی سماعت 11 نومبر تک ملتوی</HL>
<AUTHOR>نوائے وقت</AUTHOR>
<DATELINE> Pakistan 2016-11-05 04:18:29+05</DATELINE>
<TEXT>اسلام آباد(نامہ نگار) احتساب عدالت نے آمدن سے زائد اثاثہ جات بنانے کے کیس میں گرفتار وزارت خارجہ کے ڈائریکٹر شفقت چیمہ کے خلاف کیس کی سماعت 11 نومبر تک ملتوی کر دی، گزشتہ روز شفقت چیمہ کی جانب سے امجد اقبال قریشی ایڈووکیٹ عدالت میں پیش ہوئے۔ ملزم کے خلاف فرد جرم عائد کی جانی تھی تاہم انکے وکیل نے استدعا کی کہ شفقت چیمہ کے گھر اور آفس سے لیا گیا ریکارڈ واپس کیا جائے۔ ان کا موقف تھا کہ شفقت چیمہ بے قصور ہیں، ریکارڈ ملتے ہی ان کو بے قصور ثابت کریں گے۔ عدالت نے دلائل سننے کے بعد سماعت 11 نومبر تک ملتوی کر دی۔</TEXT>
