<DOCNO>524609</DOCNO>
<HL>ڈاکٹر عاصم حسین مزید 14 روزہ ریمانڈ پر نیب کے حوالے، عدالت کا طبی سہولیات فراہم کرنے کا حکم</HL>
<AUTHOR>روزنامہ پاکستان</AUTHOR>
<DATELINE> Pakistan 2016-01-05 13:12:28+05</DATELINE>
<TEXT>کراچی (مانیٹرنگ ڈیسک) احتساب عدالت نے سابق وفاقی وزیر ڈاکٹر عاصم کو مزید 14 روزہ ریمانڈ پر قومی احتساب بیورو (نیب) کے حوالے کر دیا ہے۔ تفصیلات کے مطابق ڈاکٹر عاصم حسین کو 14 روزہ ریمانڈ مکمل ہونے پر آج احتساب عدالت میں پیش کیا گیا جہاں نیب کے تفتیشی افسر نے عدالت سے 15 روزہ ریمانڈ دینے کی استدعا کی۔ دوران سماعت ڈاکٹر عاصم حسین کے وکیل نے موقف اختیار کیا کہ ڈاکٹر عاصم حسین کو 90 روز تحویل میں رکھ کر تحقیقات کر لی گئیں اب انہیں مزید کسی کی تحویل میں دینے کی ضرورت نہیں ہے۔ ذرائع کے مطابق عدالت میں ڈاکٹر عاصم کی میڈیکل رپورٹ بھی پیش کی گئی جس میں کہا گیا کہ سابق وفاقی وزیر برائے پیٹرولیم ڈاکٹر عاصم حسین پر بہت زیادہ ذہنی دبائو ہے اور وہ خودکشی کی کوشش بھی کر سکتے ہیں۔ رپورٹ میں مزید کہا گیا کہ ڈاکٹر عاصم مریض ہیں اس لئے تفتیش کا دباﺅ برداشت نہیں کر سکتے، وہ ذہنی طور پر بہت پریشان ہیں ، ان کی ڈاکٹر سے سائکو تھراپی کروائی گئی ہے اور میڈیکل رپورٹ میں انہیں فوری ہسپتال منتقل کرانے کی درخواست کی گئی ہے۔ عدالت میں سماعت کے موقع پر نیب کے وکیل نے ڈاکٹر عاصم حسین کے مزید 15 روز کی ریمانڈ کی استدعا کرتے ہوئے کہا کہ اس کیس میں منی لانڈرنگ کی 80 فیصد تحقیقات ہو چکی ہے، صرف 20 فیصد تفتیش باقی ہے، مزید تفتیش کیلئے ریمانڈ میں اضافہ کیا جائے۔دوسری جانب ڈاکٹر عاصم کے وکیل عامر رضا نے ریمانڈ میں توسیع کی مخالفت کرتے ہوئے کہا کہ نیب ہر بار ریمانڈ کی درخواست کر دیتی ہے، ڈاکٹر عاصم کے خلاف کوئی ثبوت نہیں ہیں، پہلے ہی تفتیش کی جاچکی ہے، مزید ریمانڈ نہ دیا جائے۔وکیل صفائی نے مزید کہا کہ جب ڈاکٹر عاصم کو گرفتار کیا گیا تھا اس وقت بھی کوئی دستاویزی ثبوت نہیں تھا، پورے پاکستان میں ایک ہی ہسپتال ہے جو کرپشن کررہا ہے؟ کیا ملک میں صرف ڈاکٹر عاصم نے ہی لوٹ مار کی، نیب حکام دوسرے ملزمان کے مقدمات تو اے کلاس کر دیتے ہیں۔ عدالت نے وکلاءکے دلائل سننے کے بعد ڈاکٹر عاصم کے ریمانڈ میں مزید 2 ہفتوں کی توسیع کر دی اور ان کو نیب کی تحویل میں دیتے ہوئے انہیں طبی سہولیات فراہم کرنے اور ان کا ایم آر آئی کرانے کا حکم بھی دیا ہے۔</TEXT>
