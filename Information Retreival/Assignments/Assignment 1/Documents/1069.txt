شور شرابہ اور ہنگامہ کرنے سے احتساب کا عمل نہیں رکے گا، وزیر اطلاعات فواد چوہدری
اسلام آباد : وزیراطلاعات فواد چوہدری نے کہا کہ کسی کی گرفتاری میں وزیراعظم یا وفاقی کابینہ کا عمل دخل نہیں، ماضی کے حکمران پہلے اپنے گریبان میں جھانکیں، شور شرابہ اورہنگامہ کرنے سے احتساب کاعمل نہیں رکے گا۔ تفصیلات کے مطابق وزیراطلاعات فواد چوہدری نے میڈیا سے گفتگو کرتے ہوئے کہا کہ پارلیمنٹ کا آج اجلاس بلایا ہے، اسپیکر اسد قیصر نے اجلاس بلاکرتاریخ رقم کی ہے، اجلاس بلانے پرحکومت نےکوئی مخالفت نہیں کی اور شہبازشریف آج قومی اسمبلی کے اجلاس میں شرکت کررہےہیں۔ وزیراطلاعات کا کہنا تھا کہ پنجاب اسمبلی میں اپوزیشن کا رویہ قابل مذمت ہے، قومی اسمبلی میں احتساب کے عمل میں بہتری کیلئے بحث ہونی چاہیے، حکومت احتساب کےعمل میں بہتری کیلئے بحث کرنے کو تیار ہے، احتساب کے قانون میں ترامیم چاہتے ہیں تو اپوزیشن سامنے لائے۔ فواد چوہدری نے کہا کہ احتساب کے فیصلوں سے وزیراعظم یا کابینہ کا کوئی تعلق نہیں، کسی کی گرفتاری میں وزیراعظم یا وفاقی کابینہ کا عمل دخل نہیں، انتقامی کارروائی کی باتیں اپوزیشن نہ ہی کرے تو بہتر ہے۔ ان کا کہنا تھا کہ چیئرمین نیب ن لیگ دور میں ہی لگایا گیا ہے، ترقیاتی فنڈز کو جس بےدردی سے خرچ کیاگیا اپوزیشن یہ باتیں نہ کرے، ماضی کے حکمران پہلے اپنے گریبان میں جھانکیں،شورشرابہ اورہنگامہ کرنےسے احتساب کاعمل نہیں رکے گا، پاکستان کا پیسہ چوری کرنیوالوں سے پیسہ واپس لائیں گے۔ ماضی کے حکمران پہلے اپنے گریبان میں جھانکیں وزیراطلاعات نے کہا پی آئی اے کا حال سب کے سامنے ہے ، بجلی میں گردشی قرض ہے،پی آئی اے کاحال بھی مختلف نہیں، سوئی گیس 5سال میں 157ارب روپے کا خسارے پر چلی گئی ہے، احتساب سے جمہوریت کوکوئی خطرہ نہیں، ملک کو خطرہ موٹوگینگ سے ہے۔ فواد چوہدری کا کہنا تھا کہ وقت گزرنے کے ساتھ ساتھ احتساب کےعمل میں مزید بہتری آئیگی، تمام ادارے حکومت کیساتھ کھڑے ہیں، سازش کرنیوالوں کو خواہش کےمطابق جگہ نہیں مل رہی ، سازش کرنے والوں کی توخواہش ہے مگر انہیں جگہ نہیں مل رہی۔ انھوں نے مزید کہا کہ پاکستان کےلوگوں کو جلد خوشخبریاں ملنےوالی ہیں، حکومت دن بدن مستحکم ہورہی ہے، گیس کی مہنگائی کا عام آدمی پر کوئی فرق نہیں پڑے گا،جو زیادہ شور کررہے ہیں ان کو اپنی فکر کھائے جارہی ہے، پاکستان میں کوئی ادارہ ایسا نہیں جو منافع بخش ہو۔ سڑکوں پرسونے والوں کیلئے شیلٹر بنارہےہیں وزیراطلاعات کا کہنا تھا کہ ملکی تاریخ کی سب سے بڑی ہاؤسنگ اسکیم کااعلان کیا ہے، امیر ترین 5 فیصد لوگوں کیلئے گیس کی قیمتوں میں 143 فیصداضافہ کیا، ماضی میں جعلی مہنگائی کئی جگہوں پرکی گئی، صوبائی حکومتوں کوجعلی مہنگائی کوکنٹرول کرنا چاہیے تھا۔ فواد چوہدری نے کہا کہ کسی حکومت نے کبھی نہیں سوچا سڑکوں پر سونے والوں کیلئے کچھ کریں ، سڑکوں پرسونے والوں کیلئے شیلٹر بنارہےہیں، پانی ،ماحولیاتی تبدیلی اور دیگر مسائل کیلئے کام کررہے ہیں، جتنی قیمتیں بڑھائی گئی ہیں اس میں غریبوں کو سہولت دی گئی ہے۔ comments
