<DOCNO>296765</DOCNO>
<HL>نواز شریف وزیراعظم برقرار ، الزامات کی تحقیقات کیلئے جے آئی ٹی بنائی جائے : سپریم کورٹ ، وزیر اعظم صادق ، امین نہیں نا اہل قرار دیا جائے ، جسٹس کھوسہ جسٹس گلزار کا اختلافی نوٹ</HL>
<AUTHOR>روزنامہ پاکستان</AUTHOR>
<DATELINE> Pakistan 2017-04-21 03:57:13+05</DATELINE>
<TEXT>اسلام آباد (سٹاف رپورٹر/مانیٹرنگ ڈیسک /آن لائن ) اعصاب شکن گھڑیاں ختم ہو گیں اوربالآخر بڑے کیس کا بڑا فیصلہ آ گیا،وزیر اعظم نواز شریف اپنے عہدے پر برقراا رینگے وہ نااہلی سے بچ گئے ہیں،سپریم کورٹ نے پانا ما کیس کی تحقیقات کا دائر مزید ساٹھ روز کے لیے وسیع کر دیا ہے۔لزامات کی تحقیقات کیلئے 6رکنی جوئنٹ انویسٹی گیشن ٹیم( جے آئی ٹی ) کی تشکیل کا حکم دیا ہے ۔، جسٹس آصف سعید کھوسہ، جسٹس شیخ عظمت سعید، جسٹس اعجاز افضل، جسٹس گلزار احمد اور جسٹس اعجاز الاحسن پر مشتمل پانچ رکنی بینچ نے روزانہ کی بنیاد پر سماعت کے بعد پانامہ کیس کا فیصلہ 23 فروری کو محفوظ کیا تھا۔بنچ کے سربراہ جسٹس آصف سعید کھوسہ اور جسٹس گلزار احمد نے ا ختلافی نوٹ لکھتے ہوئے نواز شریف کو صادق اور امین نہ ہونے پر ناہل قرار دینے کیلئے کہا ہے ۔جسٹس اعجاز افضل ، جسٹس شیخ عظمت سعید اور جسٹس اعجاز الاحسن نے معاملات کی تحقیقات کے لیے جوائنٹ انوسٹی گیشن کمیٹی تشکیل دینے کی رائے دی ۔ ملکی تاریخ کے اہم کیس پاناما لیکس سے متعلق درخواستوں کا محفوظ فیصلہ سپریم کورٹ کے کورٹ روم نمبر ایک میں جسٹس آصف سعید کھوسہ نے پڑھ کر سنایا۔ جسٹس آصف سعید کھوسہ نے فیصلہ سنانے سے پہلے کہا کہ فیصلہ 547 صفحات پر مشتمل ہے، جس میں بنچ میں شامل تمام ججز نے اپنی رائے دی ہے۔ امید ہے جو بھی فیصلہ ہوگا عدالت میں جذبات کا اظہار نہیں کیا جائے گا،پاناما کیس کافیصلہ جسٹس اعجاز افضل خان نے تحریر کیا ہے۔ فیصلے میں کہا گیا ہے کہ عام حالات میں ایسے مقدمات کی تحقیقات کرنا نیب کی ذمہ داری ہوتی ہے مگر نیب کے چیئرمین نے عدالت کے سامنے اس کیس کی تحقیقات کرنے سے معذوری ظاہر کی لہذا عدالت کے پاس کے جوائنٹ انوسٹی گیشن ٹیم تشکیل دینے کے سوا کوئی حل نہیں ، جے آئی ٹی میں نیب اور ملٹری انٹیلی جنس سمیت بھی شامل ہوں گے، ایف آئی اے افسر کے لیے ضروری ہوگا کہ وہ وائٹ کالر کرائم کا تجربہ رکھتا ہو، کمیٹی میں ایک ممبر نیب سکیورٹی ایکسچینج کمیشن آف پاکستان کا ایک ممبر جو منی لانڈرنگ اور وائٹ کالر کرائم تجربہ رکھتا ہو،ڈی جی آئی ایس آئی اور ڈی جی ایم آئی کی جانب سے دونوں ایجنسیوں کا نامزد ایک ایک افسر بھی کمیٹی کا رکن ہوگا، عدالتی فیصلے کے مطابق متعلقہ محکموں کے سربراہ سات روز میں ارکان کا انتخاب کرکے سپریم کورٹ میں منظوری کے لیے پیش کریں، عدالت نے کہا ہے کہ جے آئی ٹی اس بات کی تحقیقات کرنے اور ثبوت اکھٹے کرنے کی ذمہ دار ہوگی کہ نواز شریف یا اس کے زیر کفالت بچوں میں سے کس نے اپنے ظاہر کیے گئے اثاثوں سے ذائد دولت جمع کر رکھی ہے ، وزیراعظم ، نواز شریف ،حسین اور حسن ضرورت پڑنے پر کسی بھی جگہ اور کسی بھی وقت کمیٹی کے سامنے پیش ہونے کے پابند ہونگے ،کمیٹی نواز خاند ان کے لندن فلیٹس اور دیگر اثاثہ جات کے بارے میں ایف آئی اے اور نیب کے پاس پہلے سے موجود ثبوت اور مواد کا جائزہ لینے کی ذمہ دار ہوگی ،مذکورہ کمیٹی ہر دو ہفتے بعد عدالت میں ہونے والی پیش رفت سے متعلق رپورٹ پیش کرنے کی بھی پابند ہوگی ،کمیٹی اپنی مکمل رپورٹ ساٹھ روز میں سپریم کورٹ میں پیش کرنے کی پابند ہو گی ،کمیٹی کی جمع کردہ فائنل رپورٹ کی روشنی میں عدالت آرٹیکل 184،187،190کے تحت اپنے اختیارات کا استعمال کرتے ہوئے وزیراعظم یا مقدمہ میں نامزد کسی اور فرد کے کیخلاف ریفرنس دائر کرے گی ،تاہم اس ریفرنس کا دارومدار کمیٹی جمع کردہ رپورٹ پر ہو گا ،وزیراعظم کی نااہلی کا فیصلہ بھی کمیٹی کی جانب سے جمع کرائی گئی ہفتہ وار یا فائنل رپورٹ کی روشنی میں کیا جائے گا ،عدالت کی جانب سے نااہلی سے متعلق فیصلہ سنانے کے لیے وزیراعظم کو نوٹس جاری کے جا سکتے ہیں ، فیصلہ میں کہا گیا ہے چیف جسٹس سے درخواست کی جاتی ہے کہ وہ فیصلہ پر عملدرآمد کے لیے خصوصی بینچ تشکیل دیں تا کہ معاملے پر ہونے والی تحقیقات پر نظر رکھی جا سکے ،جے آئی ٹی ہر دو ہفتے بعد اس بنچ کے سامنے رپورٹ پیش کرے، رپورٹ کی بنیاد پر وزیراعظم کی نااہلی کا فیصلہ کیا جائے گا۔ یا د رہے کہ پاکستان تحریک انصاف کے چیئر مین عمران خان، عوامی مسلم لیگ کے شیخ رشید احمد اور جماعت اسلامی کے سراج الحق نے پاناما لیکس سے متعلق درخواستیں دائر کی تھیں، درخواست گزاروں نے عدالت عظمٰی سے درخواست کی تھی کہ وزیر اعظم نواز شریف، کیپٹن صفدر اور وزیر خزانہ اسحاق ڈار کو نااہل قرار دیا جائے۔سپریم کورٹ نے مجموعی طور پر دو مرحلوں میں 36سماعتوں میں کیس کو سنا۔ پہلے مرحلے میں جب چیف جسٹس انور ظہیر جمالی کی سربراہی میں کیس کی سماعت ہوئی لیکن ان کی ریٹائرمنٹ کے بعد 4 جنوری 2017 سے جسٹس آصف سعید کھوسہ کی سربراہی میں 5رکنی لارجر بنچ تشکیل دیا گیا، سماعت کے دوران جسٹس بینچ میں شامل جسٹس عظمت سعید کو دل کی تکلیف کا بھی سامنا ہوا جس کی وجہ سے کیس کی سماعت کچھ دنوں کے لیے ملتوی کی گئی۔ پاناما لیکس کے بڑے کیس کے فیصلے کی شروعات اختلافی نوٹ سے کی گئی۔ فیصلے کے آغاز میں ایک مافیا پر لکھے گئے مشہور ناول گاڈ فادر کا حوالہ دیا گیا۔ جسٹس آصف سعید کھوسہ نے لکھا کہ "دولت کے ہر ذخیرے کے پیچھے جرم کی داستان چھپی ہے"۔ ایسا اتفاق ہے کہ یہ جملہ نواز شریف کے خلاف کیس پر صادر آتا ہے۔ بڑی کامیابی کا اصل راز ایک جرم ہے، جو مہارت سے سرانجام دینے کے باعث سامنے نہیں آیا۔ جسٹس آصف سعید نے کہا کہ مشہور ناول "گاڈ فادر" اس جملے سے متاثر ہو کر لکھا گیا۔ محض اتفاق ہے کہ پاناما کیس میں عمران خان نے وزیراعظم پر ایسا ہی الزام لگایا۔جسٹس عظمت سعید نے فیصلے میں بھارتی سپریم کورٹ کے فیصلے کا حوالہ دیا اور لکھا کہ بھارتی انٹی کرپشن ایجنسی نے جب اپنی ذمہ داریاں پوری نہیں کیں تو سپریم کورٹ آف انڈیا نے غی رملکی اکاؤنٹس سے متعلق خصوصی تحقیقاتی ٹیم بنائی۔ حج کرپشن کیس میں بھی ایسے ہی فیصلے آئے۔ جسٹس عظمت سعید نے کہا کہ نواز شریف کے خلاف الزامات ثابت نہ ہو سکے۔ حقائق سامنے لانے کیلئے کچھ مشکوک حالات کی تحقیقات کی ضرورت ہے۔ آرٹیکل 184/3 کے تحت ہمارے پاس کیس کی تحقیقات کا اختیار نہیں، اس حوالے سے ملک ریاض اور ارسلان افتخار کی مثال موجود ہے۔ جسٹس عظمت سعید نے کہا کہ جب معاملہ اعلیٰ شخصیت کا ہو تو شفاف تحقیقات کیلئے اقدامات کی ضرورت ہوتی ہے۔جسٹس اعجاز افضل نے رائے دی کہ وزیراعظم کے خلاف ٹیکس چوری کا کوئی ٹھوس ثبوت سامنے نہیں آیا۔ بظاہر وزیراعظم، ان کے بچوں اور بے نامی اداروں نے نوے کی دہائی کی ابتدا میں اثاثے بنائے۔ کیا یہ اثاثے جائز ذرائع سے بنائے گئے؟ اس پر تحقیقات کی ضرورت ہے۔ اس موقع پر ہم اپنی کوئی رائے نہیں دے رہے۔ مشترکہ تحقیقاتی ٹیم کی رپورٹ موصول ہونے پر وزیراعظم کی نااہلی کے معاملے پر غور کیا جائے گا۔ جسٹس اعجاز افضل نے کہا کہ معاملے پر غور کے بعد ضروری ہوا تو نااہلی کا حکم جاری کیا جائے گا۔جسٹس اعجاز الاحسن نے لکھا کہ نواز شریف نے احتساب کا سامنا کرنے کے لئے بلند بانگ دعوے کئے جو کھوکھلے ثابت ہوئے، قوم کو پتہ ہونا چاہئے کہ ان پر حکومت کرنے وا لے ائینِ پاکستان پر پورا اترتے ہیں یا نہیں؟ جسٹس اعجاز الاحسن پانامہ کیس کے فیصلے میں اپنی رائے کا اظہار کرتے ہوئے کہتے ہیں کہ 36 سماعتیں ہونے کے بعد بھی پتہ نہ چل سکا کہ مے فیر فلیٹس کا مالک کون ہے؟ نواز شریف کی بے نامی جائیداد کے امکان کو رد نہیں کیا جا سکتا۔ ؂ نواز شریف نے احتساب کا سامنا کرنے کے جو بلند بانگ دعوے کئے تھے وہ کھوکھلے ثابت ہوئے۔انہوں نے کہا کہ نواز شریف، حسن اور حسین نواز الزامات کو رد کرتے نظر نہیں آئے، نہ ہی انہوں نے اپنی بے گناہی ثابت کرنے کے لئے ثبوت فراہم کئے، افسوس کی بات ہے کہ نواز شریف اور ان کے بچوں نے زیادہ تر سوالات کے تسلی بخش جوابات نہیں دیئے۔ جسٹس اعجاز الاحسن نے رائے میں مزید لکھا کہ نواز شریف کو جائیداد کی ملکیت کا ثبوت اور منی ٹریل دینا ہو گی، حسین نواز کو سعودی عرب میں ملز بنانے کے لئے آمدنی کے ذرائع بھی بتانا ہوں گے۔؂ پانامہ کیس میں چیئرمین نیب جانبدار ثابت ہوئے، ہر سطح پر احتساب کا نظام وضع کرنا وقت کی ضرورت ہے، قوم کو پتہ ہونا چاہئے کہ ان پر حکومت کرنے والے ائینِ پاکستان پر پورا اترتے ہیں یا نہیں؟جسٹس اعجاز افضل نے لکھا کہ احتساب عدالت کی مکمل تحقیقات کے بغیر کسی کونااہل قرارنہیں دے سکتے، کسی کے صادق اورامین ہونے کیخلاف فیصلہ نہیں دے سکتے، کسی کو نااہل نہیں کرسکتے، اس قسم کا فیصلہ قانونی دائرہ کار سے باہر ہوگا، آئین کوتوڑمروڑ نہیں سکتے، وزیراعظم کو تحقیقات سے گزرنے دیں، انہیں اپیل کاحق بھی دیاجاناچاہئے ، عدالت کسی سے امتیازی سلوک نہیں کرسکتی۔ جسٹس اعجاز افضل نے یہ فیصلہ تحریر کیا کہ فیملی کیاثاثے چھپانے کے الزام میں نوازشریف وہی کرسکتے تھے جو قانون کے مطابق تھا، انہیں نااہل قرارنہیں دیا جاسکتا، طے شدہ طریقہ کار سے ہٹنے کا مطلب افراتفری ہوگا، عدالتیں حقائق کی بنیادوں پرفیصلے کرتی ہیں، انصاف کی فراہمی میں مفروضوں کی کوئی گنجائش نہیں،اچھی نیت کے باوجود انصا ف کے تقاضوں سے ہٹنا معاشرے کیلئے بربادی ہوگا، نہ یہ حل ہے نہ ہی آگے بڑھنے کاقدم بلکہ یہ عمل سب کوپیچھے لیجائیگا۔انہوں نے فیصلے میں لکھا ہے کہ سیاسی گرما گرمی جوش وخروش یاعوامی جذبات چاہے وہ اصلی ہوں یا مفروضوں پر مبنی، ان کی بنیاد پر فیصلہ نہیں کیا جاسکتا،احتساب عدالت کی مکمل تحقیقات کے بغیر کسی کو نااہل قرار نہیں دے سکتے،کسی کے صادق اور امین ہونے کے خلاف فیصلہ نہیں دے سکتے،کسی کو نااہل نہیں کر سکتے، اس قسم کا فیصلہ نہ صرف غیر منصفانہ ہوگا بلکہ قانونی دائرہ کارسے باہر ہوگا،آئین کوتوڑمروڑ نہیں سکتے، قانون کو اپنا راستہ لینے دیں،احتساب کو اپنا راستہ لینے دیں، وزیراعظم کو تحقیقات سے گزرنے دیں، انہیں اپیل کاحق بھی دیا جانا چاہئے۔جسٹس اعجاز افضل نے فیصلے میں کہا ہے کہ قطری خط کے بارے میں شیخ رشید کادعویٰ سنی سنائی باتوں پرمشتمل ہے، برطانیہ میں فلیٹوں کیمنی ٹریل کے بارے میں پٹیشنرز بڑی تعداد میں غیر تصدیق شدہ دستاویزات سامنے لائے ، چیف جسٹس پاکستان پاناما کیس پر عمل درآمد کیلئے خصوصی بنچ تشکیل دیں۔ میاں نوازشریف پر لندن پارک لین میں فلیٹوں کی ملکیت کاالزام ہے،منروا ٹرسٹ اور کارپوریٹ سروسز کے بارے میں 14اکتوبر2011ء کی رپورٹ میں مریم نواز کوان فلیٹوں کامالک دکھایا گیا، جبکہ دیکھنا یہ ہوگا کہ فلیگ شپ لمیٹڈ کیلئے رقم کہاں سے آئی؟ ان سب کی تحقیقات صرف قومی احتساب بیورو آرڈیننس کے تحت ہی کرکے سامنیلائی جاسکتی ہیں۔جسٹس اعجاز افضل نے یہ بھی تحریر کیا کہ برطانیہ میں فلیٹوں کے منی ٹریل کے بارے میں وزیراعظم نواز شریف کی طرف سے حماد بن جاسم بن جابر التھانی کا خط پیش کیا گیا، پٹیشنرز بڑی تعداد میں غیر تصدیق شدہ دستاویزات سامنے لائے جو ان غیرتصدیق شدہ دستاویزات کے جواب میں پیش کی گئیں، سپریم کورٹ ۔ پاناما کیس  اسلام آباد(اے این این)پاناما مقدمے میں اکثریتی فیصلے سے اختلاف کرنے والے عدالت عظمی کے دو جج صاحبان نے وزیراعظم میاں نواز شریف کو بد دیانتی اور خیانت کا مرتکب قرار دیتے ہوئے انھیں وزارت عظمی کے عہدے کے لیے نااہل قرار دیا ہے۔ جسٹس آصف سعید کھوسہ اور جسٹس گلزار احمد نے اپنے اختلافی نوٹ میں کہا ہے کہ میاں نواز شریف اپنے مالی معاملات اور لندن کی جائیداد کے بارے میں اس عدالت کے سامنے غلط بیانی کے مرتکب ہوئے ہیں اس لیے وہ صادق اور امین نہیں رہے۔دونوں جج صاحبان نے الگ الگ فیصلوں میں اسی بنا پر نواز شریف کو وزیراعظم کی حیثیت سے کام کرنے سے روکنے کا حکم جاری کیا ہے۔ پاناماکیس کے فیصلے میں جسٹس آصف سعیدکھوسہ نے اپنے نوٹ میں کہاہے کہ وزیر اعظم کے اپنے بچوں کی لندن میں جائیداد سے متعلق بیانات میں تضادات ہیں، 93اور96 میں وزیر اعظم کے بچے اس قابل نہیں تھے کہ وہ لندن میں جائیداد رکھ سکتے، نیب وزیر اعظم کے خلاف تفتیش شروع کرے، وزیر اعظم کے بیانات پر یقین کرنا ممکن نہیں ،قطری خط نواز شریف اور ان کے بچوں کیلئے مزید تباہی کا باعث بنا،قطری خط سے امیدیں لگائی گئیں کہ وہ سارے الزامات دھو دے گا۔جسٹس آصف سعید کھوسہ نے اپنے نوٹ میں اصغر خان کیس کا بھی حوالہ دیااور کہا کہ موجودہ دور میں کرپشن کر کے چھپانے کے طریقے بدل گئے ہیں، میری دانست میں طارق شفیع کا بیان حلفی بوگس ہے،کہا جاتا ہے دنیا میں کوئی ایسی برائی نہیں جس کا علاج موجود نہ ہو، پاناما کیس ایک جملے کے گرد گھومتا ہے’’عظیم کامیابی کا راز وہ جرم ہے جو کبھی پکڑا نہیں گیا۔ احتساب کے اداروں کو اپنا غلام بنایا ہوا ہے،قطری خط عدالت پر کسی بم کی طرح گرایا گیا،پاناما کیس ان حکمرانوں کیلئے وارننگ ہے جو طاقت کا غلط استعمال کرتے ہیں،قطری خط نواز شریف اور ان کے بچوں کیلئے مزید تباہی کا باعث بنا،قطری خط سے امیدیں لگائی گئیں کہ وہ سارے الزامات دھو دے گا،سابق وزیر داخلہ رحمان ملک کے پاس موجود ثبوت پر نیب تفتیش کر سکتا ہے۔ عوام، عوامی نمایندوں،سپریم کورٹ کے سامنے وزیر اعظم ایماندار نہیں رہے،آرٹیکل 62 کے تحت ایماندارنہ ہونے کے باعث وزیر اعظم نااہل ہو گئے،الیکشن کمیشن وزیراعظم کی قومی اسمبلی کی رکنیت ختم کرے ،الیکشن کمیشن کے نوٹیفکیشن کے بعد وہ وزیر اعظم بھی نہیں رہیں گے۔جسٹس آصف سعید کھوسہ نے اپنے اختلافی نوٹ میں لکھا ہے نواز شریف اپنی ملکیتوں اور لندن کی جائیدادوں کی وضاحت کرتے ہوئے اس قوم، پارلیمنٹ اور عدالت کے سامنے دیانت دار نہیں رہے۔ اس بد دیانتی کی وجہ سے وزیراعظم نواز شریف آئین کی شق باسٹھ اور عوامی نمائندگان کے قانون 1976 کے تحت مجلس شوری( پارلیمنٹ)کے رکن رہنے کے اہل نہیں رہے۔ جسٹس آصف سعید کھوسہ نے الیکشن کمیشن آف پاکستان کو ہدایت جاری کی ہے کہ وہ میاں نواز شریف کو رکن قومی اسمبلی کی حیثیت سے نااہل قرار دینے کا نوٹیفیکیشن جاری کرے جس کے نتیجے میں وہ وزارت عظمی کے لیے نااہل قرار پائیں۔ جسٹس آصف سعید کھوسہ نے صدر پاکستان سے کہا ہے کہ وہ ملک میں جمہوریت اور پارلیمانی نظام کا تسلسل برقرار رکھنے کے لیے ضروری اقدامات کریں۔جسٹس کھوسہ نے انسداد بدعنوانی کے ادارے نیب کو بھی حکم جاری کیا ہے کہ وہ میاں نواز شریف کے خلاف بدعنوانی میں ملوث ہونے کے قوانین کے تحت کارروائی کرے۔ اس کے علاوہ وفاقی تحقیقاتی ادارہ نواز شریف کے خلاف اپنے سابق ڈائریکٹر جنرل رحمن ملک(جو اب پیپلز پارٹی کے سینیٹر ہیں)کی جانب سے 1994 میں درج کیے گئے مقدمات کی تفتیش، شواہد اور تفصیل بھی ضرورت پڑنے پر نیب کو فراہم کرے۔ جسٹس کھوسہ نے اپنے فیصلے میں نیب کو یہ بھی ہدایت کی ہے کہ میاں نواز شریف کے بچوں کے نام پر قائم کردہ تمام جائیدادوں اور کاروبار کا بھی جائزہ لے تاکہ معلوم ہو سکے کہ یہ بچے اپنے والد کے لیے یہ جائیدادیں اور کاربار تو نہیں چلا رہے؟ ۔جسٹس کھوسہ نے نیب کے سربراہ کے بارے میں کہا ہے کہ وزیراعظم نواز شریف کے معامہ میں قمر زمان چوہدری کا کردار مشکوک ہے اس لیے وہ ان فریقین کے سلسلے میں ہونے والی کسی تفتیش میں کسی قسم کا اختیار استعمال نہیں کر سکتے۔ جسٹس کھوسہ نے نیب کو وزیر خزانہ اسحق ڈار کے خلاف لاہور ہائیکورٹ کی بریت کے فیصلے کو ختم کرتے ہوئے منی لانڈرنگ معاملے میں کارروائی کا حکم دیا ہے۔ پاناما مقدمے میں اختلافی نوٹ لکھنے والے دوسرے جج جسٹس گلزار احمد نے کہا ہے کہ عوامی عہدیدار کی سے یہ میاں محمد نواز شریف کی ذمہ داری تھی کہ وہ لندن فلیٹس کے بارے میں صحیح حقائق سے قوم اور اس عدالت کو آگاہ کرتے لیکن وہ ایسا کرنے میں بری طرح ناکام رہے اس لیے وہ آئین کی شق 62 کے تحت صادق اور امین نہیں رہے۔ جسٹس گلزار نے کہا ہے کہ اس صورتحال میں عدالت عظمی محض تماشائی کا کردار ادار نہیں کر سکتی بلکہ اسے تکنیکی نکتوں سے بالاتر ہو کر انصاف کی فراہمی کے لیے ایک مثبت فیصلہ دینا ہو گا۔ اس لیے یہ اعلان کیا جاتا ہے کہ میاں محمد نواز شریف صادق اور امین نہیں ہیں اور اسی بنا پر وہ رکن قومی اسمبلی عوامی عہدے کے لیے نااہل ہو چکے ہیں اور وزیراعظم کی حیثیت سے کام جاری نہیں رکھ سکتے۔ اختلافی نوٹ</TEXT>
