کرتارپورصاحب کا راستہ کھولنے کا معاملہ پاکستان سے اٹھانے پرسشما سوراج سدھو پر برس پڑیں
نئی دہلی : پاکستان کے لئے خیرسگالی کے جذبات اورعمران خان کی تقریب حلف برداری میں شرکت سابق بھارتی کرکٹر نوجوت سنگھ سدھو کو مہنگی پڑگئی، وزیرخارجہ سشما سوراج نے سدھو کی سرزنش کرتے ہوئے کہا سدھو نے دورہ پاکستان کی اجازت کا غلط اور سیاسی استعمال کیا۔ تفصیلات کے مطابق انتہا پسند ہندوؤں کے بعد بھارتی وزیرخارجہ سشما سوراج بھی سابق اسٹارکرکٹراور رکن اسمبلی نوجوت سدھو پر برس پڑیں، کرتارپور صاحب کا راستہ کھولنے کا معاملہ پاکستان سے اٹھانے پر سشما سوراج نے سدھو کی خوب سرزنش کی۔ سشما سوراج کا کہنا تھا سدھونے دورہ پاکستان کی اجازت کا غلط اور سیاسی استعمال کیا۔ یاد رہے سدھو نے میڈیا بریفنگ میں کہنا تھا پاکستان کرتارپور صاحب راستہ کھولنے پر تیار ہے، اپنے دوست اور پاکستان کے وزیراعظم کا شکریہ ادا کرنے کے لئےالفاظ نہیں ہیں، یہ پہل اتنی جلدی ہوئی کہ اس کا اندازہ بھی نہیں تھا، بھارت پاکستان کی خیرسگالی کاجواب دے۔ سدھو نے عمران خان کی تقریب حلف برداری میں شرکت کی تھی اور پاکستان کی جانب سے خیرسگالی کے جذبات پر بھارتی حکام کو بھی جواب میں پاکستان سے تعلقات بہتر بنانے پر زور دیا تھا۔ خیال رہے وزیراطلاعات فواد چوہدری نے برطانوی خبررساں ادارے کو انٹرویو میں تصدیق کرتے ہوئے کہا تھا کہ پاکستان سکھ یاتریوں کے لئے جلد کرتار سنگھ بارڈر کھول دے گا، جس کے بعد یاتری ویزے کے بغیر گردوارہ دربار صاحب کے درشن کرسکیں گے۔ واضح رہے بھارت کے سابق کرکٹر نوجوت سنگھ سدھو نے عمران خان کی حلف برداری میں شرکت اور آرمی چیف جنرل جاوید باجوہ مختصر ملاقات کی تھی، ملاقات میں آرمی چیف نے نوجوت سنگھ سدھو سے گرمجوشی سے مصافحہ کیا، خیریت دریافت کی اور گلے بھی ملے۔ جس کے بعد بھارتی میڈیا اور انتہا پسند آگ بگولہ ہوگئے تھے، مشتعل افراد نے سدھو کے پوسٹر اور پتلے کو آگ لگائی گئی جبکہ انتہا پسند جماعتوں نے بھارت کے مختلف علاقوں میں مظاہرے کیے، جس میں سدھو کے پتلے کو بھی نذر آتش کیا گیا تھا۔ comments
