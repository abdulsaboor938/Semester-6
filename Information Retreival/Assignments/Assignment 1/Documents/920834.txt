<DOCNO>920834</DOCNO>
<HL>جب ماں بچوں کو دودھ کی بجائے زہر پلانے لگے</HL>
<AUTHOR>روزنامہ جنگ</AUTHOR>
<DATELINE> Pakistan 2010-06-27 05:06:00+05</DATELINE>
<TEXT>لاہور میں علاقہ لیاقت آباد کی بہار کالونی میں ایک کانسٹیبل کی نرس بیوی نے گھریلو حالات ، ناچاقی اور مہنگائی سے دلبرداشتہ ہو کر چار معصوم بچوں کو زہریلے انجکشن لگا کر موت کی نیند سلا دیا اور خود بھی زہریلا انجکشن لگا کر اپنی زندگی ختم کر لی۔ اس کا مطالبہ تھا کہ اسے الگ گھر لے کر دیا جائے کیونکہ وہ ایک کمرے میں زندگی نہیں گزار سکتی جبکہ خاوند کا کہنا تھا کہ میرے اتنے وسائل نہیں خدا جانے روٹی کیسے چل رہی ہے ،اس پر اکثر گھر میں لڑائی جھگڑا رہتا تھا۔ گزشتہ روز خاوند کے ڈیوٹی پر چلے جانے کے بعد اس نے چار زہریلے انجکشن بھرے اور زار و قطار روتے ہوئے باری باری چاروں بچوں کو انجکشن لگانے کے بعد خود بھی انجکشن لگا لیا اور ماں سمیت چاروں بچے تڑپ تڑپ کر جاں بحق ہو گئے۔ 35 سالہ نرس منزہ سوشل سکیورٹی ہسپتال فیروز پور روڈ میں ہیڈ نرس تھی۔ اس المناک سانحہ پر ہر آنکھ اشکبار تھی۔ غم سے نڈھال باپ بیوی اور معصوم بچوں کی نعشیں دیکھ کر بے ہوش ہو گیا۔ غربت و افلاس اور گھریلو جھگڑوں سے تنگ آ کر اس طرح موت کو گلے لگانے کا یہ کوئی پہلا المناک سانحہ نہیں ملک کے سب سے بڑے صوبے کے دارالحکومت اور پاکستان کے دل تاریخی شہر لاہور میں ایسے واقعات کا رونما ہونا ایک معمول بن چکا ہے۔ چند روز پہلے ایک رکشہ ڈرائیور نے بھی غربت و افلاس اور فاقہ کشی سے تنگ آ کر اپنے تین بچوں کو زہرپلا کر ہلاک کر دیا اور خود بھی زہر پی کر موت کو گلے لگا لیا البتہ اس کی بیوی بروقت طبی امداد ملنے کی وجہ سے بچ گئی۔ یہ المناک واقعات صرف لاہور یا پنجاب کے شہروں تک ہی محدود نہیں بلکہ ملک گیر سطح پر جنم لے رہے ہیں اور ہر روز کہیں نہ کہیں سے خودکشی کی خبریں منظرعام پر آتی رہتی ہیں۔ زندگی اللہ تعالیٰ کی نعمت اور قیمتی متاع ہے جب خود انسان اس نعمت خداوندی کو ختم کرنے پر تل جائے تو اس کا مطلب یہ ہو گا کہ اسے ہر طرف سے مایوسی نے گھیر رکھا ہے۔ اگر خودکشی کے واقعات رکنے میں نہیں آ رہے تو اس کا مطلب یہ ہے کہ خودکشی کا ارتکاب کرنے والے ہر طرف سے مایوس ہو چکے ہیں اور حالات و واقعات نے انہیں موت کی آغوش میں پناہ لینے پر مجبور کر دیا ہے۔ اگر ان واقعات کے اسباب و علل کا حقیقت پسندانہ تجزیہ کیا جائے تو یہ اعتراف کرنا پڑے گا کہ ایسے سنگین حالات و واقعات ہی بعض لوگوں کو خودکش بمبار بننے پر مجبور کر دیتے ہیں اور دہشت گرد تنظیمیں انہیں تحریص و ترغیب کے ذریعے ساتھ ملانے میں کامیاب ہو جاتی ہیں۔ ان واقعات کے حوالے سے مایوسی جو اپنی انتہاؤں کو چھو رہی ہے اس کی بنیادی وجہ لوگوں کی اقتصادی بدحالی، غربت و افلاس، بیروزگاری اور گرانی کا وہ طوفان ہے جو ان حالات پر قابو پانے اور عوام کو زندہ رہنے کا حوصلہ دینے میں حکومت کی ناکامی کے تاثر کو گہرا اور وسیع تر کرتا چلا جا رہا ہے۔ غیر ملکی ذرائع ابلاغ ان واقعات کے حوالے سے پاکستان کو ایک ناکام ریاست قرار دینے کی رٹ لگا رہے ہیں۔ وطن عزیز کے بارے میں ایسی باتیں بھی عوام میں مایوسی پھیلاتی ہیں۔ مختلف اور اہم قومی مسائل پر صوبوں کے درمیان شدید اختلافات، فرقہ واریت، نسلی لسانی اور گروہی عصبیت پر مبنی واقعات سیاسی قیادت پر عدم اعتماد کو فروغ دینے کا باعث بن رہے ہیں۔ قیادت سیاسی ہو ، اقتصادی ہو یا مذہبی وہ بھی دلوں میں ولولہ تازہ پیدا کرنے اور عوام کو زندہ رہنے کا حوصلہ بخشنے میں ناکام نظر آتی ہے۔ یہ صورتحال پوری قوم اور تمام شعبہ ہائے زندگی سے تعلق رکھنے والے قائدین کے لئے لمحہ فکریہ ہے۔ اس پس منظر میں قیادت کے دعویداروں کو حالات کا حقیقت پسندانہ تجزیہ کرتے ہوئے اصلاح احوال کی فکر کرنی چاہئے۔ خودکشی کے یہ واقعات اس امر کا تقاضا کرتے ہیں کہ اللہ تعالیٰ کی اس مقدس امانت اور نعمت کی سلامتی اور بقا کا تصور اجاگر کرنے کے لئے علمائے کرام اور مشائخ عظام آگے آئیں۔ اساتذہ، ماہرین اقتصادیات اور دانشور عوام میں مایوسی کا تاثر ختم کرنے کے ساتھ ساتھ جینے کی امنگ پیدا کریں اور انہیں مدلل انداز میں احساس دلائیں کہ انسانی مسائل نہ صرف حل طلب ہیں بلکہ یہ حل بھی ہو سکتے ہیں اور انسان ہی ان مسائل کو حل کرتے ہیں۔ اس کے لئے جو لائحہ عمل وضع کیا جاتا ہے وہ بھی انسانی کوششوں ہی کا نتیجہ ہوتا ۔ اس وقت جو قومیں تعمیر و ترقی اور خوشحالی کے میدان باقی قوموں پر سبقت لے گئی ہیں وہاں بھی انسانوں نے ہی قیادت کا فریضہ انجام دیا اور مسائل کے حل کے لئے لائحہ عمل بھی انسانوں نے ہی وضع کیا۔ اس وقت سب سے اہم ضرورت یہ ہے کہ غریب عوام کو مایوسی کی دلدل سے نکالا جائے اور انہیں زندہ رہنے کا حوصلہ بخشا جائے۔ اس کے لئے مدلل انداز فکر و عمل اختیار کرنا ضروری ہے اس لئے کہ دلیل اور سچائی رہنما اصولوں کا درجہ رکھتے ہیں۔ یہ سب کا اجتماعی فریضہ ہے کہ وہ معاشرے کے تمام افراد کو درپیش مسائل جاننے کی کوشش کریں ، ایک دوسرے کے دکھ درد میں شریک ہوں، اگر محلہ داری کی سطح پر پہلے کی طرح ایسے ادارے معرض وجود میں لائے جائیں جہاں مشکلات کا شکار ہونے والے اپنے مسائل بیان کر سکیں تو ان کا ازالہ ممکن ہو سکتا ہے۔ اسلام نے نماز باجماعت کا جو حکم دیا ہے دن بھر میں پانچ نمازیں محلہ یا ایک مخصوص علاقہ کی سطح پر لوگوں کو مل بیٹھنے اور ایک دوسرے کے مسائل جاننے کا موقع فراہم کرتی ہیں اس کے بعد نماز جمعہ اس دائرے کو وسعت عطا کرتی ہے جس سے اسلامی معاشرے میں مساجد کا ایک نہایت اہم اور تعمیری کردار سامنے آتا ہے جو محلہ کے بزرگوں کو اپنا کردار ادا کرنے کا موقع فراہم کرتا ہے۔ مساجد میں پانچ وقتی اجتماع محلہ کے لوگوں کو نہ صرف مل بیٹھنے کا موقع فراہم کرتا ہے بلکہ انہیں ایک دوسرے کے مسائل جاننے اور انہیں حل کرنے کے لئے باہمی تعاون کی راہ بھی ہموار کرتا ہے۔ معاشرے میں خودکشی کے بڑھتے ہوئے المناک واقعات کو محض حادثات کا رنگ دے کر قبول کرنے سے اجتناب کرنا قوم کا اجتماعی فریضہ ہے۔ ہم سب کو ایسے واقعات پر گہری تشویش ہونی چاہئے کہ آخر کیوں انسان اشرف المخلوقات ہونے کے باوجود اللہ تعالیٰ کی عطا کردہ نعمت اور امانت کو اپنے ہاتھوں ختم کرنے پر مجبور ہو جاتا ہے۔ قوم اس وقت جس المناک کیفیت سے دوچار ہے اسے ختم کرنا ہم سب کی اجتماعی ذمہ داری ہے ورنہ مغربی ذرائع ابلاغ کو نہ صرف وطن عزیز کو ایک ناکام ریاست قرار دینے کا پروپیگنڈہ کرنے کا موقع ملے گا بلکہ ہم بحیثیت قوم خدا کی گرفت سے بھی محفوظ نہیں رہ سکیں گے کیونکہ اسلام تو یہ بھی برداشت نہیں کرتا کہ ایک مسلمان خود تو پیٹ بھر کر کھانا کھائے اور اس کا ہمسایہ فاقہ کشی کا شکار ہو اور اپنی زندگی اپنے ہاتھوں ختم کرنے پر مجبور ہو جائے۔ فلاحی تنظیمیں بہت کام کر رہی ہیں انہیں اپنا دائرہ وسیع کرنا چاہئے۔ سرکاری سطح پر اربوں روپے زکوٰة وضع کی جاتی ہے ، بیت المال بھی قائم ہے، پھر بھی ایسے سانحوں کا تسلسل یہ ثابت کرتا ہے کہ زکوٰة مستحقین تک نہیں پہنچ رہی۔ بے نظیر انکم سپورٹ پروگرام کابہت چرچا ہے اس کے منتظمین کو بھی دیکھنا چاہئے کہ ایسے المناک واقعات کیوں رونما ہو رہے ہیں۔ وقت کا تقاضا ہے کہ اپنے رشتے داروں، ہمسایوں اور احباب کے دکھ بانٹیں۔ جو بھی وسائل ہیں ان میں سب کو حصہ دیں۔ پیداواری وسائل پر چند طبقوں اور افراد کی اجارہ داری ختم کریں۔ دہشت گردی کے خلاف تعاون بڑھانے پر اتفاق سارک وزرائے داخلہ کانفرنس کی تیاری کے لئے سیکرٹریز کی سطح پر ہونے والے اجلاس میں سارک ممالک میں دہشت گردی کے خلاف تعاون بڑھانے پر اتفاق کر لیا گیا ہے۔ یہ بھی طے پایا ہے کہ تنظیم میں شامل تمام ممالک کے پولیس چیفس کے درمیان نیٹ ورکنگ کے نظام کو رائج کیا جائیگا جس سے صرف انسداد دہشت گردی میں ہی نہیں منشیات اور انسانی اسمگلنگ کو روکنے میں بھی مدد ملے گی اور ساحلی سکیورٹی کو مضبوط بنانے میں بھی کامیابی کی راہیں کھلیں گی۔ سارک ممالک کی اقتصادی ترقی اور تجارت کو مضبوط بنیادوں پر استوار کرنے کیلئے سارک ممالک کے ذمہ دار حکام کی سطح پر اکثر رابطہ ہوتا رہتا ہے اور کچھ وقفے کے بعد سارک سربراہ کانفرنس کا بھی اہتمام کیا جاتا ہے لیکن بھارت کے بالادستی پر مبنی رویے کیوجہ سے یہ تنظیم اب تک اپنے مقاصد کے حصول میں کامیاب نہیں ہوسکی۔ حالانکہ یورپی یونین کی تنظیم جسکی بنیاد انہی مقاصد کے تحت رکھی گئی تھی نہ صرف اقتصادی محاذ پر اپنی قوت منوا چکی ہے بلکہ سیاسی سطح پر بھی اہم کردار ادا کر رہی ہے۔ افغانستان میں امریکی و اتحادی افواج کے قیام میں آنیوالی طوالت اور دہشت گردی کیخلاف جنگ نے اسکا دائرہ پاکستان ہی نہیں کئی دوسرے سارک ممالک تک بھی پھیلا دیا ہے۔ ان حالات میں اگر ان ملکوں کے پولیس چیفس کے درمیان رابطوں کے نظام کو جدید سائنسی خطوط پر استوار کیا جا سکے تو اس سے مختلف نوع کی دہشت گردی اور قومی سلامتی کومتاثر کرنے والے دیگر جرائم پر قابو پانے میں مدد مل سکے گی۔</TEXT>
