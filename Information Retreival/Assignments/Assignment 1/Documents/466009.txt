<DOCNO>466009</DOCNO>
<HL>ملک بھر کے کلرکوں نے مطالبات کے حق میں ضلعی ہیڈکوارٹر ز پر احتجاجی مظاہرے کئے</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-12 02:40:00+05</DATELINE>
<TEXT>لاہور(خبرنگار) ایپکا پنجاب کی اپیل پر ملک بھر کے کلرکس؍ٹیکنیکل اینڈ نان ٹیکنیکل ملازمین نے گذشتہ روزاپنے مطالبات کے حق میں سرکاری دفاتر میں مکمل قلم چھوڑ ہڑتال کی اور تمام ضلعی ہیڈکواٹرز پر احتجاجی مظاہرے کئے ۔ تمام محکمہ جات کے ملازمین نے وفاقی و صوبائی حکومتوں سے مطالبہ کیا کہ تمام 77.5فیصد ایڈہاک ریلف الاؤنسزکوموجودہ تنخواہوں میں ضم کرکے بنیادی پے سکیل ریوائز کئے جائیں پھر ان پر مزید 30فیصدتنخواہوں میں اضافہ کیا جا ئے۔ 1972کے ہاؤس رینٹ الاؤنس45فیصد اور 30فیصد پالیسی کو ختم کرکے 60فیصد ہاؤس رینٹ ریوائزپے سکیل 2016کے مطابق پاکستان کے 120اضلاع میں کام کرنے والے ملازمین کو رننگ پے سکیل پر دئے جائیں۔اسی طرح کنوئنس اور میڈیکل الاؤنس10ہزار روپے ماہانہ کیا جائے۔اپ گریڈیشن سے محروم رہ جانے والی تمام ٹیکنیکل ؍نان ٹیکنیکل پوسٹوں کو فوری طور پراپ گریڈ کیا جائے اور بلا تفریق ہر 5سال بعد ٹائم سکیل دیا جائے۔ سابق وزیراعظم کے کلرکس فاؤنڈیشن کے اعلان پر عمل درآمد کرایا جائے۔سرکاری ملازمین کی تنخواہ کو انکم ٹیکس کی کٹوتی سے مستثنیٰ قرار دیا جائے۔گروپ انشورنس اور بنوولنٹ فنڈ کی کٹوتی شدہ رقم کو پے سلپ کا حصہ بنایا جائے اور بوقت ریٹائرمنٹ ملازمین کو واپس کر دی جائے۔ڈینگی پر کام کرنے والے ملازمین کو پرفیشنل الاؤنس10ہزار روپے ماہانہ دیا جائے اور ان ملازمین کو ریگولر کیا جائے۔ایپکا یونین کونسل کے ملازمین بھی مظاہرے میں شریک تھے انہوں نے بھی مطالبہ کیا کہ سیکرٹری یونین کونسل (سی ڈی اور ٹیکنیکل ) کو گریڈ 16دیا جائے۔ ۔مظاہرین سے محمد تحسین خان، عزیزاللہ خان، محمد سلیمان خان، مشتاق گجر،محمد ندیم چغتائی، چوہدری عبدالشکور، صفدر حسین، آصف جاؤید بٹ،سہیل محمود درانی، نذر محی الدین ڈار،مختار گجر،چوہدری محمد افضل، ظفر علی خان، محمد سلطان مجددی، طاہر رضااور خصوصی طور پر پنجاب یونیورسٹی کے ایپکا کے صدر نے خطاب کیا۔ جلوس کے اختتام پر ایپکا رہنماؤ ں نے کہا کہ اگر ہمارے مطالبات تسلیم نہ کئے گئے توہم دوبارہ 18مئی کو پنجاب سول سیکرٹریٹ کے سامنے احتجاج کریں گے اس کے علاوہ ملک بھر میں ہڑتال اور احتجاجی مظاہرے کئے جائیں گے۔ احتجاجی مظاہرے  لاہور(خبر نگار) صوبائی دارالحکومت میں کلرکوں نے تیسرے روز بھی دفاتر کا مکمل بائیکاٹ اور قلم چھوڑ ہڑتال جبکہ بعض محکموں میں کلرکوں نے تالہ بندی کر کے افسران کو دفاتر میں گھسنے نہیں دیا جس پر سرکاری دفاتر میں کام نہ کا سکا اور اکثریتی دفاتر میں ہو کا عالم رہا ہے لاہور میں ایپکا کے حاجی ارشاد گروپ نے ڈے اینڈ نائب احتجاجی دھرنے کا اعلان کرتے ہوئے 9مئی کو پنجاب اسمبلی کے سامنے احتجاجی دھرنا دیا، جس میں مسلم لیگ کے راہنما اور پنجاب حکومت کے ترجمان سید زعیم قادری کے ساتھ مذاکرات ہونے پر کلرکوں نے ایک ہفتہ کیلئے ہڑتال موخر کر دی، جبکہ گزشتہ روز کلرکوں کے ایک دوسرے دھڑے نے احتجاجی مظاہرے کئے اور ایپکا کے راہنما سلطان مجددی کی قیادت میں احتجاجی ریلیاں نکالیں، جبکہ گزشتہ روز ایپکا کے تیسرے دھڑے ظفر علی خان گروپ نے ایپکا لاہور ڈویژن کے صدر صفدر حسین کی قیادت میں گزشتہ روز لاہور میں تقریباً تمام دفاتر میں سرکاری امور کا مکمل بائیکاٹ کیا اس موقع پر ملازمین نے پہلے مرحلہ میں قلم چھوڑ ہڑتال اور بعد میں ملازمین احتجاج کے دوران بپھر گئے اور قلم چھوڑ ہڑتال کا اعلان واپس لیکر سرکاری دفاتر کی تالہ بندی کا اعلان کر دیا جس پر ایپکا کے عہدیداروں نے سرکاری دفاتر کی تالہ بندی کرنا شروع کر دی اس سلسلہ میں ای ڈی او تعلیم لاہور، ڈی ای او کینٹ لاہور، ڈی ای او سیکنڈری سٹی، اور ڈی ای او سیکنڈر کینٹ سمیت محکمہ تعلیم کے ہال روڈ پر واقع تمام دفاتر کی تالہ بندی کر دی اور ڈی ای او کینٹ شیخ حسنات سمیت ڈی ای او سٹی اور ڈپٹی ڈی ای اوز اور اسسٹنٹ ڈائریکٹروں کو دفاتر سے نکال دیا، جبکہ دفاتر میں تاخیر سے آنے والے افسران کو دفاتر میں گھسنے نہیں دیا۔ آنے والے سائلین کو بھی محکمہ تعلیم کے دفاتر میں گھسنے نہیں دیا گیا جس پر سرکاری دفاتر میں آنے والے سائلین شدید گرمی میں باہر کھڑے ہونے کے بعد واپس چلے گئے جبکہ اکثریتی سائلین دفاتر بند دیکھ کر واپس چلے گئے اس موقع پر کلرکوں کے ساتھ دفاتر میں آنے والے سائلین جن میں سرکاری ملازمین اور اساتذہ کی تعداد شامل تھی، وہ بھی سراپا احتجاج بنے رہے۔ دوسری جانب ایپکا کی ہڑتال کے باعث دفاتر میں سرکاری امور ٹھپ رہے اور اس میں ہڑتال کی اطلاع ملتے ہی اکثریتی محکموں کے افسران اور ملازمین دفاتر میں آتے تک نہیں ہیں اور کلرکوں کی ہڑتال کا فائدہ اٹھاتے ہوئے گھروں میں رہتے ہیں اور ٹیلی فونز کے ذریعے دفاتر میں حاضریاں لگواتے رہے ہیں، دوسری جانب لاہور میں کلرکوں کی ہڑتال کے باعث محکمہ تعلیم، محکمہ اینٹی کرپشن ، محکمہ ایری گیشن، محکمہ پی ڈبلیو ڈی اور محکمہ زراعت، محکمہ ایکسائز، محکمہ مال اور سٹی گورنمنٹ کے دفاتر سمیت متعدد دفاتر میں سرکاری اور تقریباً مکمل طور پر ٹھپ رہے ہیں جبکہ بعض دفاتر میں سرکاری جزوی طور پر متاثر ہوتے ہیں، سرکاری ملازمین کی تنظیم ایپکا کے راہنماؤں صفدر حسین اور دیگر کی قیادت میں ملازمین نے سول سیکرٹریٹ تک احتجاجی ریلیاں نکالیں اور شدید گرمی سول سیکرٹریٹ کے سامنے مسلسل چار گھنٹے تک احتجاجی دھرنا دیا، اس موقع پر ملازمین نے اپنے مطالبات کے حق میں قمیضیں اتار کر سینہ کوبی بھی کی جبکہ شدید گرمی کے باعث دو ملازمین بے ہوش ہو گئے، جنہیں 1122میں ڈال کر طبی امداد کے لئے میوہسپتال لیجایا گیا اس موقع پر ایپکا کے راہنماؤں صفدر حسین، ظفر علی خان، مختار گجر اور دیگر نے خطاب کرتے ہوئے کہا کہ حکومت نے ایک ہفتہ کے اندر مطالبات تسلیم نہ کئے تو پنجاب بجٹ کے موقع پر پنجاب اسمبلی کا گھیراؤ کیا جائے گا، سول سیکرٹریٹ کے سامنے احتجاجی مظاہرے کے باعث ٹریفک کا نظام درہم برہم رہا اور سول سیکریٹریٹ سمیت لوئر مال روڈ، انار کلی، ایوان عدل، ایم اے او کالج روڈ سمیت اور گرد سڑکوں پر ٹریفک کا نظام درہم برہم رہا ، شہریوں کو شدید پریشانی سے دوچار ہونا پڑ ا ۔</TEXT>
