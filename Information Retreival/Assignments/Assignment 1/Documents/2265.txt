فالودہ فروش بیٹھے بیٹھے ارب پتی بن گئے
کراچی: شہرِ قائد کے علاقے اورنگی ٹاؤن سے تعلق رکھنے والے ایک فالودہ فروش پر قسمت مہربان ہوئی تو چھپر پھاڑ کر دولت برسی، بیٹھے بیٹھے ارب پتی بن گئے۔ تفصیلات کے مطابق اورنگی ٹاؤن کے رہائشی ایک فالودے والے کو ایک غیر قانونی ٹرانزیکشن نے ارب پتی بنا دیا، ان کے بینک اکاؤنٹ میں 2 ارب روپے سے زائد کی رقم موجود ہونے کا انکشاف ہوا ہے۔ شہری عبد القادر کے اکاؤنٹ میں خطیر رقم کی موجودگی پر ایف آئی اے نے تحقیقات شروع کر دی ، فالودہ فروش نے بتایا کہ انھیں ایف آئی نے پوچھ گچھ کے لیے طلب کیا ہے۔ فالودہ فروش عبد القادر کا کہنا ہے کہ انھیں پتا نہیں کہ ان کے اکاؤنٹ میں سوا 2 ارب روپے کیسے آئے۔ فالودہ فروش نے اپنے اکاؤنٹ کی موجودگی سے بھی لاتعلقی کا اظہار کر دیا۔ عبد القادر نے بتایا ’مجھے نہیں پتا میرا اکاؤنٹ کس نے اور کیسے کھولا، مجھے پتا ہی نہیں تھا کہ میرا بینک اکاؤنٹ ہے، میں 40 گز کے گھر میں رہتا ہوں، پتا نہیں میرے اکاؤنٹ میں اتنے پیسے کیسے آئے۔‘ یہ بھی پڑھیں: امریکی شہری نے لاٹری ٹکٹ سے 24 کروڑ 56 لاکھ ڈالر جیت لیے فالودہ بیچنے والے شہری نے مزید کہا ’مجھے جو دستخط دکھائے گئے وہ انگریزی میں ہیں، جب کہ میں انگوٹھا چھاپ ہوں، انگریزی میں دستخط نہیں کر سکتا۔‘ فالودہ فروش نے کہا کہ انھیں محرم میں پتا چلا کہ ان کے اکاؤنٹ میں اتنے سارے پیسے ہیں، ایف آئی اے نے انھیں صرف ایک بار طلب کیا، وہاں پہنچنے پر انھیں بتایا گیا کہ اکاؤنٹ میں سوا دو ارب روپے ہیں۔ عبد القادر کے بیان کے مطابق وہ 15 سال قبل گلستانِ جوہر میں پی سی او پر کام کیا کرتے تھے، اس وقت ان سے شناختی کارڈ کی فوٹو کاپی مانگی گئی تھی۔ فالودہ فروش نے کہا ’میرے دل میں چور نہیں ہے تو میں کیوں ڈروں۔‘ اورنگی ٹاؤن میں چالیس گز کے مکان میں رہائش پذیر محنت کش فالودہ فروش عبد القادر کے گھر کے بار پولیس تعینات کر دی گئی ہے۔ comments
