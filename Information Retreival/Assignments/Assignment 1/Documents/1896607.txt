<DOCNO>1896607</DOCNO>
<HL>بچوں سے زیادتی کے واقعات کے تدارک کیلئے قانون پر سختی سے عمل درآمد کی ضرورت</HL>
<AUTHOR>نوائے وقت</AUTHOR>
<DATELINE> Pakistan 2016-06-21 01:21:17+05</DATELINE>
<TEXT>اسلام پورہ لاہور میں 9 روز قبل شادی کی تقریب سے اغواء ہونیوالے پانچ سالہ حسنین کی نعش ہوٹل کے گٹر سے مل گئی‘ دوسری جانب گوجرانوالہ میں محنت کش کا 4سالہ بیٹا زیادتی کے بعد قتل۔ بچوں کے ساتھ زیادتی کے بڑھتے ہوئے واقعات جہاں ہمارے معاشرے میں بڑھتی ہوئی بے راہ روی اور قانون سے بے خوفی کو ظاہر کرتے ہیں وہیں یہ حکومتی گورننس کیلئے لمحہ فکریہ بھی ہیں۔اس وقت جس طرح سوشل میڈیا کا ناجائز استعمال عام ہے اس سے منفی سوچ رکھنے والوں کے ہیجان میں اضافہ ہو رہا ہے۔ اگر اس سلسلے میں مروجہ قوانین پر سختی سے عمل درآمد ہوتا تو سزا کا خوف انسان کو ایسی مکروہ حرکت سے باز رکھنے میں معاون ثابت ہوتا۔ چنانچہ معصوم بچوں سے زیادتی اور ان کو جان سے مارنے کے واقعات بڑھ رہے ہیں۔ اسلام پورہ لاہور میں پانچ سالہ بچے کا قتل اور گوجرانوالہ میں چار سالہ بچے کو زیادتی کے بعد قتل کرنے کا واقعہ حکومت کیلئے لمحۂ فکریہ ہونا چاہیے۔ حکومت کا فرض ہے کہ وہ ایسے مکروہ جرائم کے تدارک کیلئے متعلقہ قوانین کے تحت متعینہ سزائوں پر عمل درآمد کو یقینی بنائے۔قصور کے واقعہ کے بعد قومی اسمبلی اور سینٹ میں ایسے قبیح فعل کے بارے میں سزائیں مقرر کی گئی تھیں لیکن انتظامیہ کی غفلت سے ان پر بھی عملدرآمد نہیں ہوا جس کے باعث ملزمان بلاخوف و خطر بچوں کو زیادتی کا نشانہ بناتے ہیں۔</TEXT>
