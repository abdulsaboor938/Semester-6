<DOCNO>2465203</DOCNO>
<HL>کراچی واقعات، ملک گیر شٹر ڈاؤن، عدالتوں کا بائیکاٹ، شہر قائد میں سوگ، فائرنگ سے مزید 2افرادزخمی، چاروں صوبوں کے اکثر شہروں میں کاروباری مراکز بند رہے ، دفاتر، تعلیمی اداروں میں حاضری کم رہی، احتجاجی ریلیاں ، مظاہرے۔بار ایسوسی ایشنوں کی عمارتوں پر سیاہ پرچم لہرائے گئے، وکلاء نے عدالتی کارروائیوں میں حصہ نہیں لیا۔کراچی میں ٹرانسپورٹ ، تعلیمی ادارے ، دفاتر بند ، 3 دن سے جاری بدامنی کی لہر کے باعث شہر میں اشیاء خوردو نوش کی قلت پیدا ہو گئی</HL>
<AUTHOR>اردو پوائنٹ</AUTHOR>
<DATELINE> Pakistan 2007-05-14 15:37:40+05</DATELINE>
<TEXT>کراچی+ اسلام آباد + لاہور+ راولپنڈی+ پشاور+ کوئٹہ ( اردوپوائنٹ تازہ ترین اخبار14 مئی2007) کراچی میں پر تشدد واقعات کے خلاف متحدہ اپوزیشن کی کال پر ملک بھر میں شٹر ڈاؤن ہڑتال رہی جبکہ احتجاجی مظاہرے ، ریلیاں نکالی گئیں جبکہ وکلاء نے عدالتوں کا بائیکاٹ کیا۔ کراچی میں سوگ اور ہڑتال کے اعلان پر شہر میں کاروبار زندگی معطل ، ٹرانسپورٹ ، تعلیمی ادارے ، دفاتر بند ، فائرنگ کے واقعات میں مزید 2 افراد زخمی ، 3 دن سے جاری بدامنی کی لہر کے باعث شہر میں اشیاء خوردو نوش کی قلت پیدا ہو گئی ہے۔ تفصیلات کے مطابق کراچی میں 12مئی کو ہونے والے پر تشدد واقعات کے خلاف متحدہ اپوزیشن کی کال پر ملک کے بعض علاقوں میں مکمل جبکہ بعض علاقوں میں جزوی شٹر ڈاؤن ہڑتال رہی جبکہ وکلاء نے بھی پاکستان بار کونسل کی اپیل پر عدالتوں کا مکمل بائیکاٹ کیا۔ () لاہور سمیت پنجاب بھر میں شٹر ڈاوٴن ہڑتال رہی جبکہ وکلا نے عدالتوں کا مکمل بائی کاٹ کیا ۔آل پا کستان انجمن تاجران اور انجمن تاجران لا ہور نے اپوزیشن کی کال پر ہڑتال میں بھرپور حصہ لیا اور شہر کی تمام چھوٹی بڑی مارکیٹوں اور شاپنگ سنٹروں میں شٹر ڈاوٴن رہا۔ لاہور میں مال روڈ، ہال روڈ ،اندرون لاہور اور ملحقہ مارکیٹوں میں دکانیں بند رہیں تاہم قومی تاجر اتحاد لاہور ہڑتال میں حصہ نہیں لیا ۔قومی تاجر اتحاد کے صدر عرفان اقبال شیخ کے مطابق لاہور کے تاجر کراچی میں بے گناہ شہریوں کی ہلاکت پر سراپا احتجاج ہیں اور حکومت سے مطالبہ کرتے ہیں کہ تاجر برادری کو تحفظ فراہم کیا جائے تاہم تاجر برادری کا کسی سیاسی جماعت سے تعلق نہیں ہے، اس لیے وہ ہڑتال نہیں کریں گے۔ پنجاب کے دیگر شہروں شیخوپورہ، سیالکوٹ، گوجرانوالہ، سرگودھا،اوکاڑہ ،عارف والا اور ساہیوال میں بھی شٹر ڈاوٴن ہڑتال رہی۔ وکلا تنظیموں کی کال پر کراچی کی صورتحال اور چیف جسٹس سے روا رکھے جانے والے سلوک کے خلاف صوبے کے تمام شہروں میں وکلا نے عدالتی بائیکاٹ کیا ہے ۔بار کونسلوں اور بار ایسوسی ایشنز کے دفاتر پر سیاہ جھنڈے لہرائے جا رہے ہیں ۔ لاہور میں مکمل عدالتی بائیکاٹ کے علاوہ وکلا مال روڈ پر احتجاجی ریلی نکالی گئی جو ایوان عدل سے پنجاب اسمبلی تک گئی۔ اس موقع پر وکلاء نے حکومت کے خلاف اور چیف جسٹس افتخار محمد چوہدری کی حامیت میں نعرے بھی لگائے ۔صوبے کے دیگر شہروں میں بھی وکلا نے مکمل ہڑتال کی ہے اور بار ایسوسی ایشنز کے زیر اہتمام احتجاجی جلوس نکالے جا رہے ہیں۔ جبکہ راولپنڈی میں بھی متحدہ اپوزیشن کی کال پر شٹر ڈاؤن ہڑتال رہی ۔ شہر کے معروف تجارتی مراکز راجہ بازار ، مری روڈ ، بنک روڈ ، صادق آباد ، سرکلر روڈ ، صدر ، حیدر روڈ ، کشمیر روڈ ، جناح روڈ ، موتی بازار ،لالکڑتی، ٹنچ بازار، 22نمبر چوک ، پیرودھائی سے ملحقہ تمام علاقوں میں مکمل شٹر ڈاؤن ہڑتال رہی جبکہ سڑکوں پر ٹریفک رواں دواں تھی۔ادہر شہدائے کراچی کے سوگ میں اوکاڑہ میں مکمل شٹر ڈاؤن ہڑتال رہی اور تمام بڑے کاروباری و تجارتی مراکز بند رہے۔ کراچی کے واقعات میں ہلاک ہونے والوں کیلئے فاتحہ خوانی کا بھی اہتمام کیا گیا۔ اس دوران گلی محلوں میں واقع بھی بعض دکانیں بند رہیں جبکہ تمام بڑے کاروباری اور تجارتی ادارے بھی بند رہے۔ اس موقع پر سکولوں اور دفاتر میں حاضری کم رہی ۔ ادہر فیصل آباد میں بھی متحدہ اپوزیشن کی کال پر مکمل شٹر ڈاؤن ہڑتال رہی البتہ اپوزیشن کی پہیہ جام کرانے کی کوشش ناکام رہی اور پہیہ چلتا رہا جبکہ ڈسٹرکٹ بار فیصل آباد نے کراچی میں ہونے والے واقعات پر سوموار کومکمل عدالتوں کا بائیکاٹ کیا اور احتجاجی ریلی نکالی۔ شرکاء نے کتبے اٹھا رکھے تھے جن پر چیف جسٹس کے حق اور جنرل مشرف کے خلاف نعرے درج تھے۔ ریلی کی قیادت بار کے صدر تنویر رندھاوا نے کی۔ اس موقع پر پولیس نے انتہائی سخت سیکیورٹی کے انتظامات کئے تھے تمام سرکاری دفاتر پر پولیس کی بھاری نری تعینات تھی۔ انتہائی سخت انتظامات ہونے کے باعث فیصل آباد میں کوئی ناخوشگوار واقعہ پیش نہیں آیا۔شیخوپورہ میں بھی ڈسٹرکٹ بار کے زیر اہتمام ریلی نکالی گئی جس میں تمام وکلاء نے شرکت کی۔ ریلی جی ٹی روڈ سرگودھا سے ہوتی ہوئی مین بازار میں آ گئی۔ وکلاء نے حکومت اور انتظامیہ کے خلاف نعرے بازی کی۔ ریلی سے مقررین نے خطاب کرتے ہوئے کہا کہ اب غیر آئینی حکومت اور لاٹھی گولی کی سرکاری نہیں چلے گی اور کراچی میں وکلاء سمیت شہید ہونے والوں کی غائبانہ نماز جنازہ ادا کی گئی۔ پشاور میں بھی 12 مئی کے واقعات کے خلاف اپوزیشن جماعتوں کی اپیل پر جزوی ہڑتال رہی ۔ تاہم شہر کے تمام بڑے بازار بندرہے۔متحدہ مجلس عمل ، اے آر ڈی ،عوامی نیشنل پارٹی اور پشاور ہائی کورٹ کی اپیل پرشہر کے مختلف علاقوں میں جزوی ہڑتال رہی۔ یونیورسٹی روڈ، صدر روڈ، ارباب روڈ،لیاقت بازار ،جناح اسٹریٹ اور جی ٹی روڈ پرتمام بڑے بازار اور شورومز بندرہے تاہم کئی علاقوں میں چھوٹے بازار اور دکانیں کھلی رہیں ۔شہر کی سٹرکوں پر ٹریفک معمول کے مطابق رہی جبکہ سرکاری اور نجی دفاتر کے علاوہ تعلیمی ادارے بھی کھلے رہے کسی بھی ناخوشگوار واواقعے سے نمٹنے کے لئے شہر میں جگہ جگہ پولیس کے دستے تعینات کیے گئے تھے۔ ادہر پاکستان بار کونسل کی اپیل پرپشاورسمیت صوبہ سرحدکے مختلف اضلاع میں وکلانے عدالتوں کا مکمل بائیکاٹ کیا۔پاکستان بار کونسل نے کراچی میں بارہ مئی کو ہونے والے واقعات کے بعد ہڑتال کی کال دی تھی ۔ پشاور ہائیکورٹ سے وکلا کی بڑی تعداد نے احتجاجی ریلی نکالی۔وکلا نے بینرز اور پلے کارڈز اٹھارکھے تھے جن پر نعرے درج تھے۔وکلا نے حکومت کے خلاف نعرہ بازی کی۔ احتجاجی ریلی سے خطاب کرتے ہوئے پشاور ہائیکورٹ بار ایسوسی ایشن کے عہدیداروں نے کراچی میں ہونے والے فسادات کی ذمہ داری صوبائی حکومت پر عائد کرتے ہوئے واقعے کی غیر جانب دارنہ تحقیقا ت کا مطالبہ کیا۔مقررین نے الزام عائد کیا کہ چیف جسٹس سے بارہ مئی کو ناروا سلوک کیا گیااور انہیں تقریب سے خطاب کرنے سے زبردستی روکا گیاجس کی تمام تر ذمہ داری ایم کیو ایم اور صوبائی حکومت پر عائد ہوتی ہے ،انہوں نے واقعے پر شدید افسوس کا اظہار کرتے ہوئے سندھ حکومت سے مستعفی ہونے کا مطالبہ کیا۔ مردان نوشہرہ ،سوات ،چارسدہ سمیت صوبہ سرحد کے دیگر اضلاع میں بھی وکلا نے عدالتی کارروائی کا مکمل بائیکاٹ کیاگیا ۔دریں اثناء کراچی میں 12 مئی کو ہونے والے پر تشدد واقعات پر اپوززیشن کی اپیل پر ہڑتال اورسندھ حکومت کی جانب سے سوگ کے اعلان پر شہر میں کاروبار زندگی مکمل طور پر معطل رہا۔ اکا دکا پرائیویٹ گاڑیاں نظر آئیں تاہم پبلک ٹرانسپورٹ مکمل طور پر بند رہی ۔ پٹیل پاڑہ،جمشید روڈاور ناظم آبادکے نادریہ ہوٹل پر نامعلوم افراد نے ٹائر جلا کر روڈ بند کر دئیے۔سہراب گوٹھ پر لوگوں کی بڑی تعداد کے جمع ہونے کی اطلاع پر رینجرز پہنچ گئی اور حالات کو قابو میں رکھا۔سپر ہائی وے پر سبزی منڈی کے قریب بھی لوگوں کی ایک بڑی تعداد جمع تھی جو کہ سپر ہائی وے پر آنا چاہتی تھی تاہم رینجرز نے انہیں سپر ہائی پر آنے سے روک دیا۔ لیاری میں بھی مکمل ہڑتال ہے اور بعض جگہوں پر ڈنڈا بردار افراد گھوم رہے تھے۔شہر میں تین دن سے جاری بد امنی کی لہر کے باعث اشیاء خورد و نوش کی قلت ہو گئی ہے اور شہریوں کو تازہ سبزی اور دودھ میسر نہیں ہو سکا ہے۔ادہر کلا کوٹ اور بنارس چوک میں فائرنگ کے واقعات میں دو افراد زخمی ہو گئے۔شہر میں کسی بھی ناخوشگوار صورتحال نے نمٹنے کے لئے پولیس کے علاوہ رینجرز کی بھاری نفری بھی تعینات تھی ۔ رینجرز کے پی آر او کیپٹن فضل کے مطابق اندرون سندھ سے بلائی گئی تین ہزار اضافی نفری سمیت اس وقت شہر میں رینجرز کے بارہ ہزار اہلکار تعینات ہیں ۔ جبکہ صوبائی دارالحکومت کوئٹہ سمیت بلوچستان کے متعدد اضلاع میں اپوزیشن کی اپیل پر شٹر ڈاؤن ہڑتال کی گئی اور کاروبار زندگی معطل ہو کر رہ گیا۔ جبکہ وکلا نے کراچی میں 12 مئی کو ہونے والے واقعات کے خلاف عدالتوں کا بائیکاٹ کیا ۔ کوئٹہ میں وکلا نے ہائی کورٹ سمیت تمام ماتحت عدالتوں کابائیکاٹ کیا اور عدالتوں میں پیش نہیں ہوئے۔ پشین، لورالائی، مستونگ، ڑوب اور دیگر اضلاع سے بھی وکلا کی جانب سے عدالتی کارروائی کا بائیکاٹ کیا گیا تاہم اس دوران کسی ناخوشگوار واقعے کی اطلاع نہیں ملی۔ وکلا نے مطالبہ کیا کہ حکومت کراچی کے پر تشدد واقعات میں ملوث افرادکے خلاف کارروائی کرے اور انہیں کیفر کردار تک پہنچایا جائے۔ بفرزون کے علاقہ میں نامعلوم افراد نے پولیس ہیڈ کوارٹر میں تعینات کانسٹیبل منور پر ڈنڈوں سے حملہ کرکے اسے ہلاک کردیا اور فرار ہوگئے ۔و قوع کے وقت مقتول اپنی دوست کو گھر چھوڑنے جارہا تھا ۔ ملزمان نے اس کی موٹر سائیکل کو بھی آگ لگادی ۔ قصبہ کالونی میں اے ڈی آئی جی عارب مہر کا گن مین 40سالہ منصور اپنے گھر جارہا تھا کہ نامعلوم افراد نے اسے تشدد کا نشانہ بنایا اور اس کو موٹر سائیکل سمیت زندہ جلادیا جس سے وہ جاں بحق ہوگیا ۔</TEXT>
