<DOCNO>2093170</DOCNO>
<HL>مقامی عدالتوں میں گذشتہ برس قتل ہونیوالی 1601 خواتین کے مقدمات کی سماعت</HL>
<AUTHOR>نوائے وقت</AUTHOR>
<DATELINE> Pakistan 2014-03-13 04:50:01+05</DATELINE>
<TEXT>لاہور (شہزادہ خالد) 2013ء میں ملک بھر میں زیادتی، غیرت اور دیگر وجوہات کی بناء پر 1601خواتین کے قتل کے مقدمات کی سماعت مقامی عدالتوں میں ہوئی۔ یہ تعداد صرف ان واقعات کی ہے جو درج ہوسکے اگر عورتوں کے قتل کے تمام واقعات درج ہو جاتے تو یہ تعداد کئی گنا بڑھ جاتی۔ 370 عورتوں کے ساتھ زیادتی کی گئی جبکہ185کے ساتھ اجتماعی زیادتی کی گئی۔ 2133عورتوں پر تشدد ہوا جن میں سے 887 خواتین پولیس تشدد کا شکار ہوئیں۔ 608 عورتیں اغواء ہوئیں اور 406کی جبری شادی کی گئی جن میں ونی کی گئی 176بچیاں بھی شامل ہیں۔ 217 عورتیں زیادتی کے بعد قتل کی گئیں، 220 عورتوں کو کاروکاری کے الزام میں قتل کیا گیا اور 1164عورتوں کو مختلف وجوہات کی بناء پر قتل کیا گیا جبکہ 452 عورتوں نے خودکشی کی۔ 193عورتیں زندہ جلائی گئیں۔ 205 عورتوں کی سمگلنگ ہوئی جبکہ 220 خواتین مختلف وجوہات کے باعث گھر سے بھاگیں۔ عدالتی ریکارڈ کے مطابق 2013ء میں ملک بھر میں عورتوں کے خلاف ہونے والے مقدمات کی کل تعداد6516 ہے جن میں سے سب سے زیادہ 2602 واقعات پنجاب میں ریکارڈ کئے گئے، سندھ میں 1883، خیبر پختونخوا میں 1181 اور بلوچستان میں 846واقعات ریکارڈ کیے گئے۔ خواتین کے حقوق کی تنظیم کے سربراہ ضیاء اعوان کا کہنا ہے کہ عدالتی نظام اور قانون نافذ کرنے والے اداروں میں اصلاحات کی جائیں تو اس قسم کے واقعات پر قابو پایا جا سکتا ہے۔ موجودہ نظام قانون کے نفاذ کی کمی اور فراہمی میں تاخیر کی وجہ سے ناکام ہوچکا ہے۔ جب تک عورتوں پر تشدد کے خلاف بننے والے قوانین کو نافذ نہیں کیا جاتا، تب تک گھریلو تشدد، کم عمری اور جبری شادی اور قتل جیسے جرائم کا جڑ سے خاتمہ ممکن نہیں ہے۔</TEXT>
