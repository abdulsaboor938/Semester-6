<DOCNO>1917930</DOCNO>
<HL>’’را‘‘کا واحد خفیہ ایجنڈا ، ’’غیر مستحکم پاکستان ‘‘</HL>
<AUTHOR>نوائے وقت</AUTHOR>
<DATELINE> Pakistan 2016-03-27 04:34:38+05</DATELINE>
<TEXT>بھارت کے حوالے سے میرا موقف کسی سے ڈھکا چھپا نہیں رہا ، میں اپنے اکثر کالموں میں بھارتی دخل اندازیوں ، ہٹ دھرمیوں اور چال بازیوں کی نشاندہی کرتا رہا ہوں جس کی وجہ سے دوست احباب کی جانب سے مجھے اکثر تنقید کا نشانہ بنایا جاتا ہے کہ شاید میں نام نہاد’’امن کی آشا‘‘ کیخلاف ہوں۔میں امن کیخلاف نہیں لیکن ہندوذہنیت کے خلاف ہوں جواس بات کی عکاسی کرتی ہے کہ اس نے پاکستان کو آج تک دل سے تسلیم ہی نہیں کیا اور جب انسان کسی کو دل سے تسلیم ہی نہ کرے تو کوئی اس کا وجود کیسے برداشت کر سکتا ہے۔بھارتی خفیہ ایجنسی ’را‘ کاتو ہر لمحہ کام ہی پاکستان کو غیر مستحکم کرکے اس کیخلاف خفیہ کارروائیاں کرنا ہے۔ یہ تو پاکستان کی خفیہ ایجنسیاں ہیں جو ان مذموم ہتھکنڈوں کو روکنے میں اپنا کوئی ثانی نہیں رکھتیں۔ ہندو ذہنیت ہمیشہ چھپ کر وار کرنے کو ترجیح دیتی آئی ہے جسکے کارندے پاکستان میں کونے کونے میں کارروائیاں کرتے آئے ہیںاورآج بھی کر رہے ہیں جس کا واضع ثبوت ہماری خفیہ ایجنسیوں کی بلوچستان میں کامیاب کارروائی کے دوران ’’را ‘‘ کے حاضر سروس ایک افسر کو گرفتارکرنا ہے،’’را‘‘ کا افسر کل بھوشن یادیو ممبئی کا رہائشی ہے جو بلوچستان میں حسین مبارک پٹیل کے نام سے کام کر رہا تھا ، اسے آئی ایس آئی کے کاؤنٹر انٹیلی جنس ونگ نے گرفتار کیا۔ کل بھوشن یادیو نے 1991ء میں بھارتی نیوی میں کمیشن لیا۔ بدنام زمانہ ’’را‘‘ کے افسر کو بلوچستان میں پاک چین راہداری منصوبے کیخلاف مشن سونپا گیا تھا۔ دوران تفتیش ملزم نے دل دہلا دینے والے انکشاف کئے ہیں، را کا افسر کل بھوشن 2013 سے را کیلئے کام کر رہا تھا اس کی بیوی اور دو بچے اسکے والدین کے پاس رہتے ہیں ، کل بھوشن یادیو تین سال سے براہ راست را میں شامل تھا اور دہشتگردی کی متعدد وارداتوں میں ملوث تھا۔ گرفتار بھارتی ایجنٹ نے انکشاف کیا ہے کہ وہ بلوچستان کے علاقے وڈ میں حاجی بلوچ سے رابطوں میں تھا۔حاجی بلوچ کالعدم تنظیموں کے دہشتگردوں کو بھی مالی اور لاجسٹک سپورٹ فراہم کرتا تھا۔ سانحہ صفورا کے ماسٹر مائنڈ بھی بلوچستان میں حاجی بلوچ سے رابطوں میں تھے۔ کراچی میں صفورا بس پر ہونے والی فائرنگ سے 45 افراد جاں بحق ہوئے تھے۔کراچی میں فرقہ وارانہ قتل و غارت گری کیلئے مقامی دہشت گردوں کی مدد لی گئی۔ آپکو یہ بات جان کر حیرت ہوگی کہ بھارتی وزیراعظم نریندر مودی کا چیف سکیورٹی ایڈوائزر 70 سالہ اجیت دوول ہے جسے انڈیا میں عوامی سطح پر Super Spy یعنی جا سوس اعلیٰ کہا جاتا ہے۔ اجیت دوول انڈین سول سروس سے 2005ء میں ریٹائر .,h جس نے اپنی پوری زندگی بھارتی خفیہ اداروں میں اہم عہدوں پر نوکری کی۔ اس وقت انڈین خفیہ ایجنسی ریسرچ اینڈ اینالائیز ونگ (RAW) کے بارے میں اجیت دوول کو نریندر مودی کی آنکھیں اور کان کادرجہ حاصل ہے۔ اجیت دوول کہتا ہے کہ اس نے اپنی ملازمت کے دوران 7 سال ایک خفیہ مشن پر پاکستان میں گزارے۔ لاہور میں اپنی خفیہ زندگی کے بارے میں ایک واقعہ بیان کرتے ہوئے اس نے بتایا کہ وہ لاہور کی بہت ہی مشہور ومعروف درگاہ (حضرت داتا گنج بخشؒ) کے علاقے میں سے ایک مسجد سے نکلا تو راستے میں ایک کونے پر کھڑے ہوئے ایک شخص نے اسے پوچھا کہ کیا تم ہندو ہو اجیت کے انکار پر اس نے کہاکہ میرے ساتھ چلو وہ شخص اسے ایک چھوٹے سے گھر میں لے گیا اور کہنے لگا کہ میں خود بھی ہندو ہوں مگر یہاںکے لوگوں کے سامنے خود کومسلمان ظاہر کرتا ہوں۔ اجیت دوول نے کہا کہ اس شخص نے کہا کہ آپ لوگوں (بھارتی جاسوسوں) سے مل کر مجھے بہت خوشی ہوتی ہے کیونکہ میرا پورا کنبہ ان لوگوں (پاکستانیوں) نے قتل کر دیا ہے۔ اس شخص نے اپنے چھوٹے سے کمرے میں مورتیاں رکھی ہوئی تھیں جن کی وہ پوجا کرتا تھا۔ اجیت دوول نے اس سے پوچھا کہ آپ کو یہ کیسے اندازہ ہوا کہ میں ہندو ہوں تو اس نے کہاکہ میں نے جب دیکھا کہ آپ کے کان چِھدے ہوئے ہیں تو میں سمجھ گیا کہ آپ ہندوہو۔ اجیت نے کہا کہ اس واقعہ کے بعد میں نے پلاسٹک سرجری کے ذریعے اپنے کانوں کے سوراخ بند کروا دیئے۔ اجیت دوول کے بارے میں یہ پس منظر بیان کرنے کامقصد یہ ہے کہ اس وقت اجیت جیسا شخص جس کی پوری عمر پاکستان دشمنی میں گزری ہے وہ انڈیا کا نیشنل سکیورٹی ایڈوائزر ہے اور جس کا سب سے بڑا مقصد ہی یہ ہے کہ پاکستان کو کمزور کیا جائے۔ اس نے اپنی تقریروں میں پاکستان کو کھلا چیلنج کر رکھا ہے کہ آپ ممبئی حملہ کرینگے تو جواباً ہم بلوچستان کا رُخ کرینگے۔ اس سے صاف واضح ہو جاتا ہے کہ بلوچستان میںعلیحدگی پسندوں کی مدد کون کر رہا ہے۔ بلوچ لبریشن فرنٹ (BLF) کے عسکریت پسندوں کو دیکھیں تو انکے پاس بڑی بڑی گاڑیاں اوربنگلے کہاں سے آ گئے ہیں یہ معمولی پس منظر کے لوگ ہیں جن کا بظاہر کوئی ذریعہ آمدنی بھی نہیں ہے مگر یہ شاہانہ زندگی گزار رہے ہیں اور سادہ لوح بلوچ نوجوانوں کی رگوں میں پاکستان کیخلاف زہر بھرنے کے عوض دشمن ملک سے بھاری مقدار میں ڈالر اور اسلحہ وصول کرتے ہیں۔ ’را‘ یہ سمجھتی ہے کہ وہ کرائے پر بھرتی کئے گئے بلوچوں کے ذریعے ممبئی حملے کا بدلہ پاکستان سے لے رہے ہیں حالانکہ بھارت آج تک کسی بھی سطح پر اس واقعہ میں پاکستان پر الزام ثابت نہیںکر سکا۔ یہ ایک تاریخی حقیقت ہے کہ مشرقی پاکستان کوبنگلہ دیش بنانے میں سب سے بڑا ہاتھ ہندوستان کا تھا۔ بھارت کی تاریخ پاکستان کے وجود کیخلاف سازشوں سے بھری پڑی ہے۔ مشرقی پاکستان میں بھارتی فوج کے افسران بڑی تعداد میںبنگالی تنظیم مکتی باہنی میں ملوث ہو گئے تھے جو سول کپڑوں میں پاکستانی فوجیوں پر حملے کرتے تھے۔ بھارتی افسر پاکستانی فوج کی وردیاں پہن کر بنگالی عورتوں کی عصمت دری کرتے تھے تاکہ پاکستانی فوج کیخلاف منافرت اور کھلم کھلا بغاوت کی راہ ہموار کی جا سکے۔ 2001ء میں جب امریکہ نے افغانستان پرحملہ کیا اور وہاں حامد کرزئی کی حکومت بنوائی تو یہ دور ’را‘ کیلئے بہت سنہری دور تھا جب ہندوستان نے جنگ کے اتحادی کے طور پر افغانستان میں اپنا اثرورسوخ بڑھانا شروع کیا۔ مزار شریف، جلال آباد اور قندھار کے علاوہ کئی دیگر قونصلر آفس قائم کئے گئے۔ یہ پورا بھارتی نیٹ ورک پاکستان کی جاسوسی اور پاکستانی طالبان اور بلوچ علیحدگی پسندوں کو تربیت دینے ، ان کی برین واشنگ اور انہیں اسلحہ اور رقم مہیا کرنے کاکام کررہا ہے۔ انڈیا یہ سارا آپریشن حامد کرزئی حکومت کی تائید سے جاری رکھے ہوئے تھا جس میں انہیں افغان خفیہ ایجنسی ’خاد‘ کی بھی حمایت حاصل تھی۔ امریکہ کو اپنے اتحادی انڈیا کی ان خفیہ کارروائیوں کاعلم تھا مگر اس نے اس پر اعتراض نہیںکیا۔ جب پاکستان کے مفاد کیخلاف پراپیگنڈا ہوتاہے تو اس میں انڈیا اور اسرائیل فطری طور پر اکٹھے ہو جاتے ہیں کیونکہ واحد اسلامی ملک پاکستان کا نیوکلیئر پروگرام ان دونوںممالک کیلئے خوف کی علامت ہے اورپاکستان کو محدود کرنے میں امریکہ، انڈیا اور اسرائیل کسی بھی حد تک جا سکتے ہیں۔ ایک وقت تھا جب ’را‘ انڈیا سے تربیت یافتہ جاسوس پاکستان بھیجتی تھی جو یہاں بم دھماکے کرتے تھے مگر پاکستانی کائونٹر انٹیلی جنس اتنی مؤثر تھی کہ یہ لوگ پکڑ لئے جاتے تھے جس کی وجہ سے انڈیا کو شرمندگی کا سامنا کرنا پڑتا تھا۔ اس ناکامی کے بعد انڈیا نے کچھ عرصہ تک اپنے سفارتی عملے کے ذریعے جاسوسی کرانے کی کوشش کی مگر یہاں بھی انہیں کامیابی نہیں ہوئی اور بہت سے انڈین سفارتکاروں کو ملک بدری کا سامنا کرنا پڑا۔ مگر 2001ء کے بعد سے ہندوستان نے اپنی حکمت عملی تبدیل کر کے پاکستان مخالف مقامی عناصر کو استعمال کرنا شروع کر دیا ہے۔ اس سلسلے میں تحریک طالبان پاکستان کے لوگ سر فہرست ہیں انڈیا کے لیے ان لوگوں کو استعمال کرنا اس لیے آسان ہے کہ یہ پیسے کی خاطر لڑتے ہیں ان کا کوئی مذہبی اور سیاسی ایجنڈا نہیں ہے جو زیادہ پیسہ دے گا یہ اس کا ساتھ دینگے یہ کرائے پر لڑنے والے سیاسی ہیں جو پیسے کیلئے سب کچھ کر سکتے ہیں۔ پاکستان چائنہ اقتصادی راہداری کے منصوبوں کے اعلان کے بعد را حرکت میں آ گئی ہے اور اس پراجیکٹ کو ناکام بنانے کیلئے را میں سینکڑوں ملین ڈالر کا بجٹ مخصوص کر دیا گیا ہے جس کی تفصیلات تمام قومی اخبارات میں بھی شائع ہو چکی ہیں۔ ان حالات میں انڈیا کی پوری کوشش ہے کہ پاکستان میں اندرونی خلفشار کے ذریعے کسی بھی منصوبے کو سبوتاژ کیا جائے لیکن پاکستان کی مسلح افواج اور سکیورٹی ادارے کبھی اپنے دشمن کو اسکے مذموم مقاصد میں کامیاب نہیں ہونے دینگے۔ اللہ تعالیٰ ہمیں اپنے دشمن سے نجات فرمائے ،آمین</TEXT>
