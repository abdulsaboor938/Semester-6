سب سے زیادہ ٹرن آؤٹ فیصل آباد اور سب سے کم کراچی میں رہا: الیکشن کمیشن
اسلام آباد: الیکشن کمیشن آف پاکستان کا کہنا ہے کہ سب سے زیادہ ٹرن آؤٹ فیصل آباد میں قومی اسمبلی کی نشست پر رہا جبکہ سب سے کم ووٹرز ٹرن آؤٹ کراچی کے حلقے این اے 243 میں رہا۔ تفصیلات کے مطابق الیکشن کمیشن آف پاکستان کا کہنا ہے کہ سب سے زیادہ ٹرن آؤٹ فیصل آباد میں قومی اسمبلی کی نشست پر رہا۔ فیصل آباد کے این اے 103 میں مجموعی ٹرن آؤٹ 48 فیصد رہا۔ الیکشن کمیشن کے مطابق کم ووٹرز کا ٹرن آؤٹ کراچی کے حلقے این اے 243 میں رہا۔ این اے 243 کراچی میں ٹرن آؤٹ 15.71 فیصد رہا۔ الیکشن کمیشن کا کہنا تھا کہ پی پی 165 میں ٹرن آؤٹ سب سے زیادہ رہا۔ کمیشن کے مطابق قومی اسمبلی کی نشستوں پر ووٹرز کا ٹرن آؤٹ 28.31 فیصد رہا جبکہ صوبائی اسمبلی کی نشستوں پر ٹرن آؤٹ 35.71 فیصد رہا۔ خیال رہے کہ ملک بھر میں قومی اور صوبائی اسمبلی کی 35 نشتوں پر ضمنی انتخابات 2018 کل منعقد ہوئے تھے۔ مذکورہ انتخابات میں تاریخ میں پہلی بار سمندر پار پاکستانیوں نے آن لائن ووٹ کاسٹ کیا۔ اب تک کے غیر حتمی غیر سرکاری نتائج کے مطابق قومی اسمبلی کی 11 نشستوں میں سے مسلم لیگ ن کے 4، تحریک انصاف کے 4، مسلم لیگ ق 2 اور ایم ایم اے کا ایک امیدوار کامیاب ہوئے۔ comments
