<DOCNO>169222</DOCNO>
<HL>دل کی بیماری کی ایک بڑی وجہ تمباکو نوشی ہے، ثناء اللہ گھمن</HL>
<AUTHOR>روزنامہ پاکستان</AUTHOR>
<DATELINE> Pakistan 2017-12-20 06:27:04+05</DATELINE>
<TEXT>چکوال(ڈسٹرکٹ رپورٹر)پاکستان نیشنل ھارٹ ایسوسی ایشن (پناہ) پچھلے ۳۴ سا لوں سے واک ، سیمینار ، لیکچرز، فری میڈیکل کیمپس اور سی پی آر کی فری ٹریننگ کے ذریعے لوگوں میں دل کی بیماریوں کی رو ک تھام کے متعلق آگاہی فراہم کر رہی ہے ۔ دل کی بیماری کی ایک بڑی وجہ تمباکو نوشی ہے۔ تمباکو نوشی کی وجہ سے روزانہ تقریباً300 سے زیادہ افراد دُنیا سے رخصت ہو رہے ہیں اور تقریباً5000 لوگ روزانہ اس کی لعنت کی وجہ سے ہسپتالوں میں داخل ہورہے ہیں۔تمباکو نوشی کی روک تھام کیلئے پناہ نے Lawyers Club راولپنڈی میں آگاہی سیمینار کا انعقاد کیا ۔ جس میں سرجن جنرل پاکستان آرمی لیفٹیننٹ جنرل زاہد حمید، کمانڈنٹ اے ایف آئی سی میجر جنرل صفدر عباس، کمانڈنٹ سی ایم ایچ راولپنڈی میجر جنرل طاہر سردار، کمانڈنٹ ایم ایچ میجر جنرل طارق حسین، ہارٹس انٹرنیشنل ہسپتال کے CEO میجر جنرل(ر) محمد اشرف خان، بحریہ ٹاؤن ہسپتالز کے CEO میجر جنرل(ر) آصف علی خان، پرنسپل راول ڈینٹل اینڈ میڈیکل کالج میجر جنرل (ر) شہاب نقوی،سابقہ سرجن جنرل لیفٹیننٹ جنرل کمال اکبر، سابقہ سرجن جنرل پاکستان آرمی لیفٹیننٹ جنرل آصف ممتاز سکھیر،ہیلتھ منسٹری ، تمباکو کنٹرول سیل کے ٹیکنیکل ہیڈ ڈاکٹر ضیاء اور اُن کی ٹیم، پارلیمنٹ کے اراکین، پرنٹ اور الیکٹرانک میڈیا کے عہدیداران، پنجاب پولیس ،این جی او زکے علاوہ بہت سے حاضر اور ریٹائرڈ آرمی اور سول سروس کے افسران نے شرکت کی۔ پروگرام کا آغاز کرتے ہوئے پناہ کے جنرل سیکریٹری ثناء اللہ گھمن نے بتایا کہ سگریٹ نوشی کی وجہ سے پاکستان کا بہت ہی اہم طبقہ اور بچوں کو نقصان پہنچ رہا ہے اس لئے سموکنگ کے بارے میں آگاہی بہت ضروری ہے۔اُنہوں نے حکومت سے اپیل کی کہ سگریٹ نوشی کے خلاف بنائے گئے قوانین پر عمل درآمد کرایا جائے۔ پناہ کے ایگزیکٹو وائس پریذیڈنٹ ڈاکٹر عبد القیوم اعوان نے بتایا کہ پناہ پچھلے ۳۴ سالوں سے عوام الناس کو دل کی بیماریوں اور سگریٹ نوشی کے نقصانات کے بارے میں آگاہی مہیا کر رہی ہے۔ سگریٹ نوشی کے خلاف بنائے گئے قوانین بھی پناہ کی کاوشوں کا نتیجہ ہے۔ ہیلتھ منسٹری تمباکو کنٹرول سیل کے ڈاکٹر ضیاء نے بتایا کہ سگریٹ نوشی کی وجہ سے ملک و قوم کا بہت مالی اور جانی نقصان ہو رہا ہے۔ صدر پناہ میجر جنرل مسعود الرحمن کیانی نے بتایا کہ سگریٹ نوشی نہ صرف دل کی بیماریوں کے علاوہ اور بہت سی بیماریوں کا باعث بنتی ہے اور ہارٹ اٹیک کی صورت میں بچنے کے مواقع بھی کم ہو جاتے ہیں ۔ ہم گورنمنٹ پاکستان سے اپیل کرتے ہیں کہ تمبا کی روک تھام کے لئے بنائے گئے قوانین اور FCTC پر مکمل عمل درآمد کروایا جائے اور سرجن جنرل آفس بھی اس کی روک تھام میں اپنا کردار ادا کرے۔صدر پناہ میجر جنرل (ر) مسعود الرحمن کیانی نے ڈاکٹر فیاض احمد رانجھا ایڈوائزر وفاقی محتسب کی تمباکو کی روک تھام کے لئے کی گئی کاوشوں کی تعریف کی اور انہیں شیلڈ بھی پیش کی۔کمانڈنٹ اے ایف آئی سی، کمانڈنٹ سی ایم ایچ، سی ای او ہارٹس انٹرنیشنل ہسپتال، نے اپنے اپنے خطابات میں تمباکو نوشی کی بھرپور مذمت کی اور گورنمنٹ سے اپیل کی کہ تمباکو نوشی کی روک تھام کے لئے اقدامات اٹھائے جائیں اور ساتھ ہی یہ بھی کہا کہ ہم اپنے اپنے ہسپتالوں کو سموک فری زون قرار دیتے ہیں۔میڈیا کے نمائندوں جن میں خاص طور پر پاکستان فیڈرل یونین آف جرنلسٹ کے چیئر مین افضل بٹ صاحب نے اپنے خطاب میں اس مہم میں پناہ کا بھرپور ساتھ دینے کا علان کیا۔ MPA مسلم لیگ ن تحسین فواد نے اپنے خطاب میں کہا کہ میں پارلیمنٹ میں تمباکو کے خلاف قرارداد پیش کروں گی اور اس کی روک تھام کے لئے پناہ کے ساتھ مل کر بھر پور کردار ادا کروں گی۔ سرجن جنرل پاکستان آرمی لیفٹیننٹ جنرل زاہد حمید جو اس تقریب کے چیف گیسٹ بھی تھے نے اپنے خطاب میں بتایا کہ سرجن جنرل آفس بھی تمباکو نوشی کی روک تھام میں اپنا بھرپور کردار ادا کرے گا اور اس فلاحی کام میں ہم پناہ کے ساتھ ہیں۔ پاکستان کے سارے گریژ ن میں تمباکو کے خلاف بھرپور آگاہی مہم چلائی جائے گی اور اس کی روک تھام کے لئے گورنمنٹ پاکستان کو بھی خطوط لکھے جائے گے۔</TEXT>
