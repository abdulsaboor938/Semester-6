<DOCNO>580313</DOCNO>
<HL>قصور سکینڈل کی تحقیقات جلد از جلد مکمل کی جائیں</HL>
<AUTHOR>روزنامہ پاکستان</AUTHOR>
<DATELINE> Pakistan 2015-08-13 00:02:51+05</DATELINE>
<TEXT>قصور سکینڈل میں غفلت برتنے پرحکومت پنجاب نے ایڈیشنل آئی جی سپیشل برانچ پنجاب ڈاکٹر عارف مشتاق کو فوری طور پر چارج چھوڑنے کا حکم دے دیا ۔آئی جی مشتاق سکھیرا نے ڈی پی او قصور رائے بابر سعید، ڈی ایس پی سٹی قصور سرکل حسن فاروق اور ڈی ایس پی سپیشل برانچ قصور کو بھی اوایس ڈی بنا دیا۔ڈاکٹر عارف مشتاق کو قصور سکینڈل سے متعلق رپورٹ میں حقائق کو مسخ کرنے اور غلط اعداد و شمار مہیا کرنے پر عہدے سے الگ کیا گیا ۔آئی جی پنجاب مشتاق احمد سکھیرا نے قصور گنڈا سنگھ والا کے نواحی گاؤں حسین خان والا میں ہنگامی پریس کانفرنس بھی کی اور یقین دلایا کہ کسی قسم کا سیاسی و سماجی دباؤ برداشت نہیں کیا جائے گا ،ذمہ داران کو سزا دی جائے گی۔ کوئی پولیس افسر یا اہلکار ملوث پایا گیا تو وہ قانونی اور محکمانہ کارروائی سے نہیں بچ سکے گا، بلکہ ایسے افسروں اور اہلکاروں کو نشان عبرت بنا دیا جائے گا۔ ساتھ ہی ان کا یہ بھی کہنا تھا کہ اس واقعے کی آڑ میں کسی بے گناہ شخص کو ملوث نہ کیا جائے ، اس سے انصاف کے تقاضے پورے کرنے میں مشکل آئے گی۔پریس کانفرنس کے موقع پر متاثرین نے احتجاج شروع کر دیا، جس کی وجہ سے پریس کانفرنس درمیان ہی میں روکنی پڑ گئی اور ایک شخص نے تو جذبات میںآ کر مشتاق احمد سکھیرا پر جوتا ہی پھینک دیا تاہم وہ محفوظ رہے۔وزیراعلیٰ پنجاب محمد شہبازشریف نے اعلیٰ سطحی اجلاس میں جے آئی ٹی (مشترکہ تحقیقاتی ٹیم) کو قصور ہی میں بیٹھ کر جلد از جلد تحقیقات مکمل کرنے کا حکم جاری کیا۔ان کا کہنا تھا کہ قصور واقعہ کے ذمہ داروں کے خلاف سخت ترین کارروائی ہوگی اور انہیں کیفر کردارتک پہنچایا جائے گا۔ واضح رہے کہ جلد از جلد معاملات کی تہہ تک پہنچنے کے لئے جے آئی ٹی تشکیل دے دی گئی تھی،اِسی وجہ سے لاہور ہائی کورٹ نے جوڈیشل کمیشن کے ذریعے انکوائری کرانے کی حکومتی درخواست رد کر دی تھی۔جے آئی ٹی کے سربراہ ڈپٹی کمانڈنٹ پنجاب کانسٹیبلری ابوبکر خدا بخش مقرر ہوئے ہیں اور ٹیم میں ایس ایس پی خالد بشیر چیمہ، ڈی ایس پی لیاقت علی اور حساس ادارے کے دو افسران شامل ہیں۔یہ ٹیم تمام واقعہ کی ازسرنو تفتیش کرے گی، ملزموں کی اصل تعداد اور زیادتی کا نشانہ بننے والے بچوں کی تعداد کے بارے میں چھان بین کرے گی۔اس بات کی تحقیقات بھی کی جائیں گی کہ زمین کا تنازع بچوں سے زیادتی کے واقعات میں کیسے تبدیل ہوا اوراس سارے واقعے میں سیاسی شخصیات کا کیا کردار رہا؟ ادھراقوام متحدہ نے بھی بچوں سے جنسی زیادتی کا نوٹس لے لیا ۔قصور میں بچوں کو جنسی تشدد کا نشانہ بنانے کا مقدمہ بھی انسداد دہشت گردی لاہور کی عدالت میں منتقل ہو چکا ہے، عدالت نے مقدمے میں گرفتار 5 ملزمان کو چار ہفتے کے جسمانی ریمانڈ پر پولیس کی تحویل میں بھی دے دیا۔ پولیس نے 7 مختلف مقدمات درج کئے تھے، اب چار نئے مدعیوں نے بھی تھانہ گنڈا سنگھ والا میں اندراج مقدمہ کے لئے درخواستیں جمع کرا دی ہیں۔اطلاعات کے مطابق اس گینگ میں 25 کے قریب لوگ شامل ہیں،جن میں سے بارہ افراد زیر حراست ہیں۔ المیہ تو ہے کہ گزشتہ نو سال سے یہ گینگ اس گھناؤنے کاروبار میں ملوث تھا، 280 سے زائد بچے ان درندوں کی وحشت کا نشانہ بنتے رہے اور کسی کو کانوں کان خبر نہیں ہوئی۔یہ لوگ بچوں کے ساتھ زیادتی کرتے رہے،انہیں تشدد کا نشانہ بناتے رہے، بندوقیں تان کر زبردستی ان کی ویڈیو بناتے رہے، نہ صرف ان کے گھر والوں کو بلیک میل کرتے رہے، بلکہ بیرون مُلک ان ویڈیوز کی فروخت بھی کرتے رہے،جس عزت کو یہ وحشی تار تار کرنے میں مگن تھے، گاؤں کے معصوم لوگ اپنے زیور و دیگر اشیاء بیچ بیچ کر اسی عزت کی حفاظت میں جتے رہے،نام نہادمعاشرے کے ڈر اور انصاف نہ ملنے کی مایوسی نے ان کے ناک ، کان اور مُنہ سی دئیے۔ ان ویڈیوز کی قیمت محض چالیس امریکی سینٹ تھی ،اور ان کی بڑی مارکیٹ امریکہ، برطانیہ اور یورپ میں تھی۔نو برس سے اتنی کامیابی کے ساتھ بغیر کسی ڈر و خوف کے اپنا ’کاروبار‘ چلانے والے لوگوں کو کسی بڑے آدمی کی پشت پناہی بھی حاصل ہو سکتی ہے۔ ظلم کی انتہا یہ ہے کہ دو سال قبل گاؤں کے گرلز ہائی سکول میں بھی بچیوں کو زیادتی کا نشانہ بناکر ویڈیوز بنانے کا سلسلہ شروع ہوا، وہاں کے پرنسپل کے علم میں جب یہ معاملہ آیا توانہوں نے پولیس کو رپورٹ کی، ان کا تو کچھ نہیں بگڑا، البتہ پرنسپل کو سکول اور گاؤں چھوڑ کر جانا پڑا۔اس کے بعد سے گرلز سکول پرنسپل سے محروم ہے۔ دلچسپ بات یہ بھی ہے کہ قومی اسمبلی میں اس معاملے پر بحث کرنے کے لئے ارکان کو دو گھنٹے تک سپیکر قومی اسمبلی کو ’منانا‘ پڑا کیونکہ ان کا خیال تھا کہ یہ صوبائی معاملہ ہے۔سپیکر صاحب کی ادائیں بھی خوب ہیں۔ اس واقعے کو سُن کر تو روح کانپ جاتی ہے،رونگٹے کھڑے ہو جاتے ہیں، یہ کسی طور سانحہ پشاور سے کم تو نہیں، بلکہ یہاں تو کم عمر بچے اور ان کے خاندان زندہ درگورہی ہو گئے۔ہونا تو یہ چاہئے تھاکہ اس سانحے پر بھی سیاسی قیادت سر جوڑ کر بیٹھتی ،اے پی سی بلائی جاتی اور ایسے عناصر کا قلع قمع کرنے کے لئے ٹھوس اقدامات پر غور کیا جاتا۔ اب تحقیقاتی ٹیم بن چکی ہے تو اسے چاہئے کہ جلد از جلد اپنی تحقیقات مکمل کرے اور اس معاملے کو منطقی انجام تک پہنچائے۔یہاں کوئی تکنیکی معاملہ نہیں ہے، ایسی لمبی چوڑی کہانی بھی نہیں ہے۔صورت حال صاف ہے، ویڈیوز موجود ہیں، گرفتار ملزمان ابتدائی تفتیش میں اعتراف جرم بھی کر چکے ہیں،ایسے میں ان بچوں اور ان کے خاندانوں کو عدالت میں گھسیٹنے کی ضرورت نہیں اگر یہ ویڈیوز حقیقی ہیں تو ان کی بنیاد پرذمہ داران کے خلاف کارروائی ہو سکتی ہے۔ گینگ ریپ کی سزا صرف اور صرف موت ہے،مجرموں کو سنگسار کرنے کی اجازت ہے، ان درندوں کے ساتھ کسی قسم کی رو رعایت کی گنجائش موجود نہیں ہے، یہ کسی بھی بڑے دہشت پسند گروہ سے کم نہیں ہیں اورایسے لوگوں کی پشت پناہی کرنے والے بھی برابر کی سزا کے حقدار ہیں،وجہ چاہے کوئی بھی ہو اس قدر اخلاقی پستی کا کوئی بھی جوازقابل قبول نہیں ہے۔حکومت پنجاب نے غفلت برتنے والے افسران کو عہدے سے تو الگ کر دیا لیکن صرف پولیس افسران کو آگے پیچھے کر دینے سے بات نہیں بنے گی،اس سارے واقعے میں پولیس کے کردار پر تحقیقات ہونی چاہئے ،جو بھی پولیس افسران کوتاہی کے مرتکب ہوئے ہیں ان کے خلاف اقدام کیا جا نا چاہئے ۔حکومت پر لازم ہے کہ وہ اس بات کا نوٹس لے کہ متعلقہ حکام پہلے حرکت میں کیوں نہیں آئے؟ان کی غفلت کی بنا پر ہی ظلم حدسے بڑھ گیا ۔اہل اختیار کو ایک فعال نظام وضع کرنا چاہئے تاکہ ہر دفعہ مظاہرے ، ہنگامے اور توجہ دلاؤ نوٹس کی ضرورت نہ پڑے بلکہ خود کار طریقے سے سب کام ہوں اور لوگ بغیر کسی ڈر اور خوف کے ظلم کے خلاف اپنی زبان کھول سکیں۔</TEXT>
