<DOCNO>181422</DOCNO>
<HL>دہشت گردوں کے ہاتھوں 5نوجوانوں کا قتل، گجرات میں صف ماتم</HL>
<AUTHOR>روزنامہ پاکستان</AUTHOR>
<DATELINE> Pakistan 2017-11-28 03:35:07+05</DATELINE>
<TEXT>بلوچستان کے علاقہ تربت میں کالعدم دہشت گرد تنظیم کے ہاتھوں ہلاک ہونیوالے 15نوجوانوں کی ہلاکت کے بعد ایک اور دلخراش واقعہ پنجگور میں رونما ہوا جس میں گجرات کے نواحی گاؤں سکنہ کھوڑی رسول پور‘ تھانہ کڑیانوالہ ‘ کے دانش علی ولد نذیر احمد سکنہ کھوڑی جو پاک فوج کا ملازم بیان کیا جاتا ہے‘ قاسم عباس ‘ولد مظہر حسین سکنہ کھوڑی ‘ ثاقب علی ولد منصور احمد سکنہ کھوڑی ‘ عثمان قادر ولد صفدر حسین سکنہ ملکپور مرزا ‘ اور بدر منیر ولد نامعلوم سکنہ جلالپور جٹاں شامل ہیں کو اجتماعی طور پر فائرنگ کر کے موت کے گھاٹ اتار دیا گیا واقعہ کی اطلاع ایف آئی اے سرکل کے انچارج چوہدری محمد سرور اسسٹنٹ ڈائریکٹر اور مرزا سرفراز بیگ اسسٹنٹ ڈائریکٹر اور ایس ایچ او تھانہ ایف آئی اے سجاد باجوہ نے مقتولین کے گاؤں جا کر ان کے ورثا کو ملے تو علاقے میں کہرام مچ گیا گاؤں کی روایات کے مطابق سبھی کا دکھ اور خوشی سانجھی ہوتی ہے قتل کی اجتماعی واردات پر پورے کا پورا گاؤں اکٹھا ہو گیا خواتین نے بین اور مردوں نے سینہ کوبی شروع کر دی یہ وہ منظر تھا جسے کوئی پتھر دل بھی دیکھ کر اپنے آنسوؤں پر قابو نہ رکھ سکا نوجوان ‘ بوڑھے ‘ بچے اور خواتین زارو قطار روتی ہوئی نظر آئیں جبکہ مقتولین کے والدین کی حالت اس قدر غیر تھی کہ انہیں بار بار پانی پلایا جاتا رہا موقع پر انتہائی دلخراش مناظر تھے ایک ہی گاؤں کے تین نوجوان بیک وقت ہلاک ہو گئے تینوں کے گھر ایک دوسرے کے قریب تھے جب کہ دانش علی چند یوم قبل فوج سے چٹھی لیکر گھر آیا تھا کہ لینڈ روٹ ایجنٹ قیصر مصلی اور ملک سجاد کی باتوں میں آ کر اس نے بھی یورپ جانے کا فیصلہ کیا اسی گاؤں کے تینوں نوجوانوں دانش علی ‘ قاسم عباس اور ثاقب علی نے اپنے گھر بندھے ہوئے مویشی فروخت کر دیے جمع پونجی اکٹھی کی اور اسی گاؤں کے لینڈ روٹ ایجنٹ قیصر مصلی اور ملک سجاد کو فی کس ڈیڑھ لاکھ روپے ادا کیے اور کوئٹہ چلے گئے لینڈ روٹ ایجنٹ قیصر مصلی اور ملک سجاد نے اسی گاؤں کے تین نوجوانوں کے دوستوں عثمان قادر سکنہ ملک پو ر مرزا ‘ بدر منیر سکنہ کسوکی جلالپور جٹاں کو بھی اس امر پر راغب کر لیا کہ انہیں جلد ہی جرمنی تک پہنچا دیا جائے گا جو اسکی چکنی چوپڑی باتوں میں آ کر کوئٹہ کے لیے روانہ ہو گئے پانچوں نوجوان کے بوڑھے والدین نے روزنامہ پاکستان کو بتایا کہ انہیں پنجگور کے پاس کھڑے ہو کر پانچوں نوجوانوں نے سیلفی بنائی اور اپنے دوستوں کو بجھوا دی اور ساتھ میں یہ بھی لکھا کہ انشا اللہ وہ جلد ہی براستہ ایران ‘ ترکی اور یونان ‘ جرمنی پہنچ کر رابطہ کریں گے وہ ان کے لیے دعا کریں کہ خیریت سے پہنچ جائیں تو گھر کی تقدیر سنور جائے گی تویہ المناک خبر منظر عام پر آ گئی کہ ان کے گھر تو تباہ ہو گئے ہیں ایف آئی اے گجرات سرکل کے چوہدری سرور ‘ مرزا سرفراز بیگ ‘ اسسٹنٹ ڈائریکٹرز ‘ ایس ایچ او سجاد باجوہ اپنی ٹیم کے ہمراہ موقع پر پہنچ گئے اور انہوں نے قیصر مصلی عرف سونی ‘ ملک سجاد کے گھر چھاپہ مارا یہاں یہ امر قابل ذکر ہے کہ ملک سجاد کا بیٹا بھی لینڈ روٹ کے ذریعے جرمنی تک پہنچنے میں کامیاب ہو گیا اور اسے جرمن پہنچے ہوئے دو سال کا عرصہ گزر چکا ہے اور اس نے جرمنی کے مہاجر کیمپ میں بیٹھ کر لینڈ روٹ ایجنٹ کا کاروبار شروع کر دیا اس کے لیے اس نے اپنے والد ملک سجاد کو مختلف علاقوں سے یورپ جانے کے خواہشمند نوجوان ڈھونڈنے کا کام سونپ دیا اب تک وہ دس کے قریب نوجوانوں کو ترکی ‘ یونان ‘ اور دیگر مختلف ممالک میں بجھوا چکا ہے دیکھا دیکھی دیگر نوجوانوں نے بھی ان کی خدمات حاصل کیں گردو نواح کے دیہات کے نوجوان انہی دو لینڈ روٹ ایجنٹوں کے ذریعے یورپ جانے کے خواہشمند ہر قیمت پر انکی خدمات حاصل کرتے رہے مذکورہ المناک واقعہ سے قبل کوئٹہ کے علاقے تربت میں دہشت گردوں نے محمد حسین سکنہ واہ کینٹ، اظہر وقاص، خرم شہزاد اور ذوالفقار سکنہ تعلق منڈی بہاؤالدین، غلام ربانی اور احسن رضا سکنہ گوجرانوالہ،محمد الیاس ڈسکہ، عبدالغفور اور طیب سکنہ سیالکوٹ ‘ اور سیف اللہ سکنہ گجرات سمیت 15نوجوانوں کو بیدری سے موت کے گھاٹ اتار دیا تھا گجرات کے رہائشی دیگر 8نوجوان بھی غیر قانونی طریقے سے بیرون ملک جاتے ہوئے کئی ماہ سے لاپتہ ہیں جن کے بارے میں کوئی سراغ نہیں لگایا جا سکا دہشت گردی کے پے در پے واقعات اور انسانی اسمگلروں کے ہاتھوں بیرون ملک جانیوالے افراد کے قتل عام سے جہاں ایف آئی اے ‘ پولیس اور حساس ادارے سر جوڑ کر بیٹھ گئے ہیں وہیں عام شہری بھی سخت بھی سخت خوف و ہراس کا شکار ہیں تربت میں دہشت گردوں کے ہاتھوں بے دردی سے قتل ہونیوالے گجرات کے رہائشی نوجوان سیف اللہ کو چند یوم قبل اسکے آبائی گاؤں ڈب میں سپرد خاک کر دیا گیا دو معصوم بچوں کے باپ کا جنازہ اٹھا تو گاؤں میں کہرام مچ گیا بیمار والد اور بہنوں پر غشی کے دورے پڑتے رہے ہر آنکھ اشکبار نظر آئی متوفی نے سوگواران میں بیماری سے لاچار بیوی ‘ تین سال اور آٹھ ماہ کے دو بچے ‘ چار بھائی اور دو بہنیں بھی چھوڑی ہیں دہشت گردوں کے ہاتھوں نوجوانوں کی پے در پے ہلاکتوں کے بعد ایف آئی اے گجرات سرکل کے اسسٹنٹ ڈائریکٹر محمد سرور کی زیر نگرانی لیڈروٹس ایجنٹوں کے خلاف کریک ڈاؤن جاری ہے کریک ڈاؤن میں ایف آئی اے گجرات سرکل کے انچارج چوہدری محمد سرور اسسٹنٹ ڈائریکٹر مرزا سرفراز بیگ ‘ اسسٹنٹ ڈائریکٹر سجاد باجوہ ایس ایچ او ‘ محمد شفیع ‘انچارج آئی ٹی سیل ‘ اور سرکل کے دیگر اہلکاران شب و روز لینڈ روٹ ایجنٹس کیخلاف متحرک ہو گئے ہیں گجرات ایف آئی اے سرکل کی اطلاع پر بلوچستان سے سعادت پٹھان جو طالب کے نام سے مشہور ہے کو حساس اداروں نے گرفتار کرکے ایف آئی کے حوالے کر دیا اسکی نشاندہی پر ایف آئی اے نے تنویر چیمہ ‘ ظفر اقبال ‘ عابد وحید ‘ سہیل شکیل ‘ اور سعادت پٹھان کو بھی گرفتار کرلیا جنہوں نے انکشاف کیا کہ کاشف سکنہ کھوڑی رسول پور حال مقیم جرمنی ‘ یونان میں مقیم اپنے ایک دوست ہمایوں کے ذریعے انسانی اسمگلنگ میں ملوث ہے گرفتار انسانی اسمگلر صادق پٹھان ودیگر ملزمان کے مطابق انکا کام تو بارڈر عبور کرانا ہے کوئی زندہ رہے یا مرجائے انکی ذمہ داری نہیں ایف آئی اے کے اسسٹنٹ ڈائریکٹر چوہدری محمدسرور نے بتایا کہ مذکورہ لینڈ روٹ ایجنٹوں کو بڑی تگ ودو کے بعد گرفتار کیا گیا ہے دراصل زمینی راستے سے یورپ جانے کے خواہشمند نوجوان بکتے چلے جاتے ہیں انسانی اسمگلروں نے مختلف مقامات پر سیف ہاؤس بنا رکھے ہیں اور یہ سلسلہ کوئٹہ سے شروع ہو کر ترکی تک جاتا ہے اگر کسی نوجوانوں کے پاس رقم ختم ہو جائے تو سمجھ لو کہ اسکی سانسیں بھی ختم ہو گئی ہیں انسانی اسمگلرز بڑے بے رحم ہوتے ہیں انکا دین اور دنیا صرف پیسہ ہے اور پیسے کی خاطر یہ پہلے تو نوجوانوں پر تشد دکرتے ہیں پھر ان کے لواحقین سے پیسے منگواتے ہیں ناکامی پر انہیں موت کے گھاٹ بھی اتار دیا جاتا ہے راستے کی تکلیفیں ‘ بے یارو مددگار ‘ بھوکے پیاسے ‘ پاؤں میں چھالے ‘ پھٹے ہوئے لباس کے ساتھ جنگلوں ‘ نہروں کو عبور کرتے ہوئے مذکورہ نوجوانوں میں سے پانچ فیصد ہی اپنی منزل پر پہنچ پاتے ہیں یہ امر قابل ذکر ہے کہ گرفتار مرکزی انسانی اسمگلرصادق پٹھان نے بتایا کہ وہ اب تک سینکڑوں نوجوانوں کو بارڈر عبورکرا چکا ہے پنجاب کے متعدد انسانی اسمگلروں سے اسکا رابطہ ہوتا ہے گجرات منڈی بہاؤالدین اور گوجرانوالہ کے انسانی اسمگلروں کی تعداد سب سے زیادہ ہے ذرائع نے یہ بھی بتایا ہے کہ بلوچستان میں یورپ جانے کے خواہشمند 15اور پانچ مقتولین کے علاوہ مزید کالعدم تنظیم کے پاس 25کے قریب مغویان موجود ہیں بلوچستان نیشنل پارٹی کے نائب صدر میر حاصل بزنجو نے اپنے ذرائع سے یہ انکشاف کیا ہے کہ کل چالیس سے زائد نوجوانوں کو اغوا کیا گیا تھا جن میں سے بیس کو ہلاک کر دیا گیا ہے حساس ادارے بلوچستان کے گاؤں گاؤں ‘ قریہ قریہ میں گھر گھر کی تلاشی لے رہے ہیں کسی طریقے سے مزید جانی نقصان نہ ہو پنجاب میں انسانی اسمگلروں کیخلاف کریک ڈاؤن کی مثال ماضی میں نہیں ملتی تو بلوچستان میں بھی یہ سلسلہ اور حساس اداروں کی معاونت سے اپنے عروج پر ہے ایف آئی اے سرکل گجرات نے اس سے قبل درجنوں انسانی اسمگلروں کو گرفتار کیا بعض ایسے انسانی اسمگلرز بھی ہیں جن کا اصل نام کچھ اور ہے مگر حقیقت میں انکا شناختی کارڈ کسی اور نام سے بنا ہوا ہے اس وقت ایف آئی اے کی ریڈ بک میں پاکستان کے 135انسانی اسمگلروں کا نام موجود ہے جن میں گوجرانوالہ ڈویژن کے 60انسانی اسمگلرز سرفہرست ہیں جن میں سے 35کے قریب انسانی اسمگلروں کو جو ریڈ بک میں شامل کیے تھے، گرفتار کیا جا چکا ہے گجرات میں کل انسانی اسمگلروں کی تعداد 11سو ہے جس میں سے 250کے قریب انسانی اسمگلروں کی شناخت محض اس لیے نہیں ہو سکتی کیونکہ انکا اور ان کے ضلع کا نام محض ایف آئی اے کے پاس ہے مکمل ایڈریس نہ ہونے کی وجہ سے وہ اپنی مذموم کارائیوں میں مشغول ہیں ذرائع نے بتایا ہے کہ سیف ہاؤس میں قید اور قتل سے بچنے والے سمبڑیال کے نواحی گاؤں جیٹھے کی کے رہائشی حیدر علی کسی طریقے سے اپنی جان بچا کر فرار ہونے میں کامیاب ہو کر اپنے گاؤں پہنچ گیا ہے گجرات کے ایک معروف عالم دین قاری غلام سرور نقشبندی کے بیٹے عثمان سرور کو منگوال کے رہائشی نثار احمد اور گوجرانوالہ کے رہائشی خادم علی بٹ نے لاکھوں روپے لیکر ترکی بجھوانے کا جھانسہ دیا مگر وہ اپنے دیگر ساتھیوں سے بچھڑ گیا اور ابھی تک لاپتہ ہے گجرات کے تقریبا ہر دسویں گھرانے میں ان واقعات کے بعد صف ماتم بچھی ہوئی ہے جن کے چشم و چراغ ایران ‘ ترکی اور یونان تک پہنچ چکے ہیں وہ بھی اس صورتحال سے محفوظ نہیں اور اپنے پیاروں کی خیریت کی دعائیں مانگتے ہوئے نظر آتے ہیں گجرات اور منڈی بہاؤالدین میں انسانی اسمگلنگ کا کاروبار عروج پر ہے۔ بے روزگار نوجوان اپنے والدین کا سہارا بننے کے لیے خطرناک اور جان لیوا راستوں کے ذریعے یورپ پہنچنے کی کوشش کرتے ہیں یہ وبا صرف پاکستان تک محدودنہیں بلکہ لیبیا ‘ شام سے بھی لوگ اپنی بیوی بچوں کے ہمراہ ربڑ کی کشتیوں میں بیٹھ کر کسی نہ کسی طریقے سے اٹلی پہنچنے کی کوشش کرتے ہیں اور اس کوشش کے دوران وہ اکثر جان سے بھی ہاتھ دھو بیٹھتے ہیں ایف آئی اے کے ایس ایچ او سجاد باجوہ نے وزیر آباد کے رہائشی انسانی سمگلر رضوان ولد نثار علی سکنہ رانا چک اور منڈی بہاؤالدین کے بدنام انسانی سمگلر منظور حسین بلوچ ولد منیر حسین بلوچ سکنہ رکھ بلوچ منڈی بہاؤالدین کو بھی گرفتار کیا ہے غیر قانونی طور پر نوجوانوں کو بیرون ملک لے جانیوالے انسانی اسمگلرز کی تعداد ہزاروں میں ہے حالیہ گرفتاریاں آٹے میں نمک کے برابر ہیں انسانی اسمگلروں کی ایک بڑی تعداد بیرون ملک بیٹھ کر بھی مکروہ دھندہ چلا رہی ہے ان کے ایجنٹ سادہ لوح شہریوں بالخصوص نوجوانوں کو اپنا نشانہ بناتے ہیں جو اپنا سب کچھ فروخت کر کے بیرون ملک جانے کیلئے غیر قانونی طریقے کا انتخاب کرتے ہیں جو اکثر ان کے لیے جان لیوا ثابت ہوا ہے گجرات سے تعلق رکھنے والے نوجوانوں کی بڑی تعداد غیر ملکی جیلوں میں تاحال اپنی رہائی کی منتظر ہے۔</TEXT>
