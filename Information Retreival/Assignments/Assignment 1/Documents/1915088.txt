<DOCNO>1915088</DOCNO>
<HL>چمن: افغان انٹیلی جنس افسر گرفتار: ’’را‘‘ سے ملکر بلوچستان میں تخریب کاری کراتا تھا: ایف سی حکام</HL>
<AUTHOR>نوائے وقت</AUTHOR>
<DATELINE> Pakistan 2016-04-07 03:05:10+05</DATELINE>
<TEXT>چمن (آئی این پی + نوائے وقت رپورٹ) سکیورٹی فورسز نے چمن کے علاقے بوغرہ میں کارروائی کرتے ہوئے افغان انٹیلی جنس کے حاضر سروس افسر کو گرفتار کر لیا، گرفتار ایجنٹ سے حاصل شدہ معلومات کی روشنی میں چھاپے کے دوران بھاری مقدار میں بارودی مواد اور اسلحہ برآمد کرلیا گیا، گرفتار ملزم کے سہولت کاروں کی گرفتاری کیلئے کارروائیاں جاری ہیں۔ ایف سی ذرائع کے مطابق سکیورٹی فورسز نے گرفتار ملزم کی نشاندہی پر نواحی علاقے میں ایک کمپائونڈ پر کارروائی کے دوران کمپائونڈ سے 21کلو گرام بارودی مواد، بم بنانے کے مختلف آلات برآمد کرلئے ہیں۔ گرفتار ملزم سے پستول، کلاشنکوف کے سینکڑوں رائونڈ اور ایک عدد وائرلیس سیٹ بھی برآمد ہوا ہے۔ افغان ایجنٹ اسلحہ اور گولہ بارود بلوچستان میں تخریبی کارروائیوں کیلئے منتقل کرتا تھا، گرفتار افغان انٹیلی جنس افسر مختلف علاقوں میں دہشت گرد کارروائیوں کی منصوبہ بندی بھی کر رہا تھا۔ سکیورٹی فورسز نے افغان ایجنٹ کو کوئٹہ منتقل کر دیا ہے جہاں اس سے تفتیش کی جا رہی ہے۔ واضح رہے کہ چند روز قبل سکیورٹی فورسز نے بلوچستان میں ہی کارروائی کے دوران بھارتی خفیہ ایجنسی’’را‘‘ کے حاضر سروس افسر کو گرفتار کیا تھا، جس نے اپنے اعترافی بیان میں ’’را‘‘ کیلئے جاسوسی کرنے اور پاکستان میں دہشت گردانہ کارروائیاں کروانے کا اعتراف کیا تھا۔ ایف سی حکام کا کہنا ہے کہ یہ جاسوس پاک افغان بارڈر کے علاقوں میں بھارتی خفیہ ایجنسی را کے ساتھ مل کر بلوچستان میں تخریبی کارروائیاں کراتا تھا جبکہ مزید تخریب کاری کی منصوبہ بندی بھی کررکھی تھی، افغان جاسوس سے کی جانے والی تفتیش کو خفیہ رکھا جارہا ہے تاکہ اس کی نشاندہی کردہ مقامات سے اس کے سہولت کار اور ساتھی فرار نہ ہوسکیں اور ان کے گرد گھیرا تنگ کیا جاسکے۔ ترجمان کے مطابق افغان افسر کی گرفتاری بڑی کامیابی ہے دوران تفتیش اہم انکشافات بھی متوقع ہیں۔ وزیر داخلہ چودھری نثار علی خان نے غیر ملکی جاسوس کی گرفتاری پر ایف سی بلوچستان کی کارکردگی کو سراہا ہے۔ وزارت داخلہ کی طرف سے جاری بیان کے مطابق وزیر داخلہ نے کہا کہ صوبہ میں امن و امان کے حوالے سے ایف سی بلوچستان کی گرانقدر خدمات اور قربانیاں ہیں جسے پوری قوم قدر کی نگاہ سے دیکھتی ہے۔ آئی جی ایف سی کے نام پیغام میں وزیر داخلہ نے کہا کہ حکومت ایف سی بلوچستان کی کارکردگی کو سراہتی ہے۔ وزیر اعلیٰ بلوچستان نواب ثناء اللہ زہری نے کہا ہے کہ افغان ایجنٹ کی گرفتاری اہم کامیابی ہے۔ وزیر اعلیٰ بلوچستان نے کہا کہ بلوچستان اور پاکستان کیخلاف اندرونی، بیرونی سازشوں کو ناکام بنا دیا جائیگا، افغان ایجنٹ کی گرفتاری پر ایف سی مبارکباد کی مستحق ہے۔ دریں اثنا بلوچستان حکومت کے ترجمان نے کہا ہے کہ گرفتاری ’’را‘‘ ایجنٹ کل بھوشن کی گرفتاری کے سلسلے کی کڑی ہے۔ لاہور (جواد آر اعوان/دی نیشن رپورٹ) ایف سی کے ترجمان نے دی نیشن سے گفتگو کرتے ہوئے بتایا ہے کہ چمن میں افغان انٹیلی جنس اہلکار کی گرفتاری آئی ایس آئی کے خصوصی ونگ اور ایف سی کے مشترکہ آپریشن کے نتیجے میں ہوئی۔ آئی ایس آئی نے ’’را‘‘ ایجنٹ کل بھوشن یادیو کی گرفتاری کے بعد ملک دشمن عناصر کے خلاف ’’بلیو برڈ‘‘ نام سے سرچ آپریشن شروع کررکھا ہے۔ افغان ایجنٹ کی گرفتاری ملک دشمن عناصر کی نئی دہلی اور کابل کی خفیہ ایجنسیوں کی مدد سے اقتصادی راہداری کے مخالفین کی طرف سے تخریبی کارروائیوں کے حوالے سے خفیہ اطلاعات پر ہوئی۔ گرفتار اہلکار کا نام ظاہر نہیں کیا گیا۔ اس سے تفتیش کے نتیجے میں مزید گرفتاریاں متوقع ہیں۔ انٹیلی جنس ذرائع کے مطابق گرفتار اہلکار نے بتایا ہے کہ اس کے بلوچستان لبریشن آرمی سمیت صوبے کی علیحدگی پسند جماعتوں سے رابطے تھے اور وہ انکو ہتھیار فراہم کرنے میں سرگرم تھا۔ اس نے بتایا کہ وہ سمگلنگ کا کام کرتا تھا اور کچھ عرصہ قبل افغان انٹیلی جنس ایجنسی میں رکھا گیا اسکی قندھار میں موجود ’’را‘‘ کے ایک آپریٹر سے ملاقات کرائی گئی جس نے اس کو سکیورٹی فورسز کے حوالے سے اطلاعات فراہم کرنے کیلئے نیٹ ورک بنانے کا ٹاسک دیا۔ اس نے بتایا کہ وہ را اور افغان ایجنسی دونوں کیلئے کام کرتا ہے اور بلوچستان میں بدامنی پھیلانے کیلئے دونوں سے رقم لیتا ہے۔</TEXT>
