<DOCNO>398548</DOCNO>
<HL>بچوں کے ساتھ زیادتی کرنے والے آسٹریلوی درندے کو ایسی سخت سزا مل گئی کہ دوبارہ ایسا نہیں کر سکے گا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-09-26 22:44:55+05</DATELINE>
<TEXT>منیلا (نیوز ڈیسک) جب سے یہ دنیا آباد ہے جرم بھی کسی نہ کسی صورت اس کا حصہ رہا ہے۔ اگرچہ اس دنیا میں بہت جرائم ہوئے ہوں گے، لیکن ایک سفاک آسٹریلوی شخص نے درجنوں فلپائنی بچیوں پر وہ ظلم ڈھایا ہے کہ جس کی تفصیلات جان کر پتھر بھی کانپ اٹھیں۔ پیٹر جرارڈ سکلی نامی اس درندے کے جرائم اس قدر بھیانک ہیں کہ فلپائن نے 30 سال پہلے ختم کی گئی موت کی سزا کو پھر سے بحال کرنے پر غور شروع کردیا ہے، تا کہ اس وحشی کے ناپاک وجود کو دنیا سے ہمیشہ کے لئے مٹا دیا جائے۔ ویب سائٹ نیوزی لینڈ ہیرلڈ کی رپورٹ کے مطابق فلپائنی حکام کا کہنا ہے کہ اگرچہ 1986 ءمیں سزائے موت کو ختم کردیا گیا تھا لیکن اس ظالم درندے کے جرائم ایسے لرزہ خیز ہیں کہ اسے موت کی سزا دینے کے لئے 30 سال پرانے قانون کو بدلنا ضروری ہو گیا ہے۔ فلپائنی میڈیا میں 53 سالہ پیٹر جرارڈ سکلی کے جرائم کی تفصیلات سامنے آئیں تو انہیں جان کر ہر کسی کے جسم پر لرزہ طاری ہوگیا۔ یہ درندہ صفت شخص 2011ءمیں اپنے ملک میں فراڈ کے جرائم میں ملوث پایا گیا تو فرار ہوکر فلپائن پہنچ گیا۔ یہاں آکر اس نے کم عمر بچیوں کو اغوا کرکے ان پر تشدد، ان کی عصمت دری اور حتیٰ کہ انہیں موت کے گھاٹ اتارنے کا بھیانک دھندہ شروع کردیا۔ یہ درندہ ناصرف کمسن بچیوں پر دل دہلادینے والے مظالم کرتا بلکہ ان تمام جرائم کی ویڈیو بھی بناتا اور پھر ان ویڈیوز کو انٹرنیٹ پر قائم خفیہ ویب سائٹوں کے ذریعے ہزاروں ڈالر میں بیچتا تھا۔ اس مجرم نے غربت کے ہاتھوں مجبور کئی کمسن لڑکیوں سے دوستی کررکھی تھی جو اس کے لئے چھوٹی بچیوں کو اغوا کرکے لاتی تھیں۔ اس کے ظلم کا نشانہ بننے والی اکثر بچیوں کی عمریں 5 سے 10 سال کے درمیان ہے۔ اس کی سفاکیت کا نشانہ بننے والی بچیوں میں ایک 5سالہ بچی کی ویڈیو بھی تحقیق کاروں کو ملی ہے۔ اس بچی کو حیوان صفت مجرم نے الٹا ٹانگ دیا اور پھر ناصرف اس پر بھیانک جسمانی تشدد کیا بلکہ اسے اپنی جنسی ہوس کا نشانہ بھی بناتا رہا اور اسی طرح تشدد کرتے کرتے اسے موت کے گھاٹ اتاردیا۔ ایک 11 سالہ بچی پر جسمانی اور جنسی تشدد کے بعد کیمرے کے سامنے ہی اس کے گلے میں رسی ڈال کر اسے ہلاک کرڈالا، اور اسی طرح ایک اور ویڈیو میں 9 اور 12 سالہ دو بچیوں کو دیکھا جاسکتا ہے جنہیں اس نے پانچ دن تک اپنے گھر میں قید رکھا۔ اس قید کے دوران ان بچیوں کے گلے میں پٹہ ڈال کر انہیں باندھا جاتا تھا اور جسمانی اور جنسی تشدد کا نشانہ بنایا جاتا تھا۔ یہ دونوں بچیاں آپس میں کزن تھیں اور انہیں ایک 14 سالہ لڑکی کارمن این الوارس بہلا پھسلا کر لائی تھی، جو کہ پیٹر کو جسم فروشی کے ایک اڈے پر ملی تھی اور بعدازاں اس کی دوست اور ساتھی بن گئی تھی۔ تفتیش کاروں کو ملنے والی ویڈیو میں اغوا کی گئی دونوں کمسن بچیوں پر ناصرف بھیانک جسمانی تشدد کے مناظر ہیں بلکہ ان معصوم بچیوں کو اپنی ہی قبریں کھودتے بھی دکھایا گیا ہے، جن میں بالآخرانہیں دبایا جانا تھا۔ فلپائنی پولیس کا کہنا ہے کہ ان دونوں بچیوں کی حالت پر بالآخر پیٹر کی ساتھی لڑکی کارمن کو ترس آگیا اور اس نے انہیں فرار کروادیا۔ بالآخر ان دونوں بچیوں کے لرزہ خیز انکشافات نے ہی پولیس کو درندہ صفت مجرم تک پہنچنے میں مدد دی۔ اس کی گرفتاری میں آسٹریلوی پولیس اور سکیورٹی ایجنسیوں نے بھی مدد فراہم کی جبکہ فلپائنی پولیس اور سکیورٹی ایجنسیوںنے بھی اسے پکڑنے کے لئے پورا زور لگایا۔ فلپائنی پولیس کے ایک سینئر افسر نے بتایا، ”پیٹر کے جرائم کی ویڈیوز دیکھ کر میں کئی روز تک سو نہیں پایا۔ کمسن بچیوں کو جس طرح تڑپا تڑپا کر مارا گیا وہ مناظر میرے ذہن سے نکل نہیں رہے۔ کاش مجھے یہ مناظر نہ دیکھنے پڑتے۔“ ان کا مزید کہنا تھا کہ اس درندے کو اگر انسانی تاریخ کا سفاک ترین مجرم کہا جائے تو غلط نہ ہوگا۔</TEXT>
