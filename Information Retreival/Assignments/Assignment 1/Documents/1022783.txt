<DOCNO>1022783</DOCNO>
<HL>کشمیریوں پر بھا رتی مظالم کیخلاف یوم سیا ہ احتجا جی مظاہرے اور ریلیاں</HL>
<AUTHOR>روزنامہ جنگ</AUTHOR>
<DATELINE> Pakistan 2016-07-21 05:07:00+05</DATELINE>
<TEXT>لاہور،اسلام آباد ،سرینگر(خصوصی نمائندہ، خبرنگار خصوصی،نمائندہ جنگ،جنرل رپورٹر،ایجنسیاں) گزشتہ دو ہفتوں کے دوران مقبوضہ کشمیر میں بھارتی فوجیوں اور پولیس اہلکاروں کے ہاتھوں مجاہدکمانڈر برہان وانی اور انکے ساتھیوں سمیت 53پرامن مظاہرین کے قتل کے خلاف آزاد اور مقبوضہ کشمیر سمیت ملک بھر میں یوم سیاہ منایا گیا ۔ یوم سیاہ منانے کی اپیل حکومت پاکستان، کل جماعتی حریت کانفرنس کے چیئرمین سید علی گیلانی ، میر واعظ عمر فاروق ، یاسین ملک اور آسیہ اندرابی نے کی تھی ۔ پاکستان ، آزاد کشمیر اور مقبوضہ کشمیر کے عوام نے مقبوضہ علاقے میں بھارتی مظالم کی مذمت کیلئے بازوئوں پرسیاہ پٹیاں باندھیں اور گھروں، دفاتر اور گاڑیوں پر سیاہ جھنڈے لہرائے ۔ بھارتی جارحیت کے خلاف پاکستان بھر میں بدھ کے روز سرکاری طور پر یوم سیاہ منایا گیا ۔یوم سیاہ کے موقع پر پاکستان کے چاروں صوبوں ، آزاد کشمیر ، گلگت بلتستان میں بھارت کے خلاف جلسے جلوس اور مظاہرے کیے گئے۔ یوم سیاہ کے روز تمام سرکاری ملازمین نے بازئووں پر سیاہ پٹیاں باندھیں۔ ملک بھر میں نماز ظہر کے اجتماعات میں کشمیریوں کے لیے خصوصی دعائیں کی گئیں جب کہ دنیا بھر میں پاکستانی سفارت خانوں میں خصوصی تقریبات ہوئیں ۔ ڈسٹرکٹ بار لاہور کے اراکین نے بازئووں پر کالی پٹیاں باندھ کر احتجاج کیا ۔ دوسری طرف مقبوضہ کشمیر میں مسلسل 13ویں روز بھی کرفیو نافذ رہا ۔کشمیریوں نے کرفیو توڑ کر بھارت کے خلاف یوم سیاہ منایا ۔اس دوران ریاست بھر میں احتجاجی جلسے جلوس اور مظاہرے ہوئے ۔یوم سیاہ کے موقع پر تمام مقامات، مکانات اور دوکانوں پر کالے جھنڈے لہرائے گئے اور مساجد میں تقاریب کا اہتمام کرکے بھارتی فورسز کی جبروزیادتیوں کو اجاگر کیا گیا ۔ایک روز قبل بھارتی فورسز کے ہاتھوں چروٹ میں شہید ہونے والی 4بچوں کی ماں نیلوفر ، شوکت احمد ولد غلام حسن یتو اور سعیدہ بیگم زوجہ غلام حسن میر کی نماز جنازہ میں 10ہزار سے زائد لوگوں نے شرکت کی اور بھارتی فوج کی طرف سے کی گئی فائرنگ کے خلاف احتجاج کیا جبکہ اس واقعہ کے خلاف مضافاتی علاقوں میں بھی احتجاج کیا گیا۔ سرینگر میں احتجاج کے دوران مظاہرین اور پولیس وفورسز کے درمیان سنگبازی وجوابی سنگبازی کا سلسلہ وقفے وقفے سے جاری رہا۔ بٹہ مالو کے ریکہ چوک اور باغیاث میں بھی احتجاجی مظاہرہ کیا گیا جبکہ فورسز اور مظاہرین کے درمیان جھڑپوں کی اطلاعات بھی موصول ہوئیں۔ادھر گاندربل کے کئی علاقوں میں بھی منگلوار کو فورسز اور مظاہرین کے درمیان جھڑپیں ہوئیں۔جنوبی قصبہ اننت ناگ میں بھی11ویں روز بھی ہڑتال اور انتظامیہ کی طرف سے عائد اعلانیہ و غیر اعلانیہ کرفیو جاری رہا جبکہ سہہ پہر کو چینی چوک سے مٹن چوک تک پرامن احتجاجی مظاہرہ کیا گیا جس کے دوران اسلام و آزادی کے حق میں نعرہ بازی کی گئی۔ویری ناگ میں بھی فورسز کی طرف سے شہریوں کو مبینہ طور تشدد کا نشانہ بنانے کے خلاف احتجاجی مظاہروں کی خبریں موصول ہوئیں ۔ جنوبی کشمیر کے اننت نگ،بجبہاڑہ،مٹن، کولگام،قیموہ، پلوامہ، کاکہ پورہ، پانپور،اونتی پورہ میں سخت بندشیں عائد کی گئی تھیں جبکہ ڈورو، ویری ناگ، قاضی گنڈ اور دیگر علاقوں میں احتجاجی مظاہرے ہوئے۔اس دوران مقامی لوگوں نے فورسز پر گھروں میں داخل ہوکر توڑ پھوڑ کا الزام عائد کیا۔ مٹن،عشمقام، کوکر ناگ، ڈورو،قاضی گنڈ،دمحال ہانجی پورہ میں بھی احتجاجی مظاہرے ہوئے۔ کھڈونی،ریڈونی،رام پورہ اور گفہ بل میں لوگوں نے کرفیو کوتوڑ کر احتجاجی مظاہرے کئے جبکہ یاری پورہ اور فرصل میں بھی احتجاج کیا گیا۔ادھر ترال کے علاوہ پانپور اور پلوامہ قصبوں میں بھی فورسز اور احتجاجی مظاہرین کے درمیان جھڑپوں کی اطلاع موصول ہوئی ہے جس کے دوران طرفین نے ایک دوسرے پر خشت باری کی۔ شام دیر گئے اننت ناگ کے کھنہ بل علاقے میں فورسز اور مظاہرین میں جھڑپ ہوئی ۔ اس دوران فورسز اور پولیس نے مظاہرین کو منتشر کرنے کیلئے اشک آور گولے داغے اور بعد میں پیلٹ بندوقوں کا دہانہ بھی کھول دیا جس میں5افراد زخمی ہوئے جس میں ایک شدید زخمی ہوا۔ادھر پلوامہ کے ٹہاب میں بھی احتجاجی مظاہرین نے جلوس نکالنے کی کوشش کی گئی جبکہ فورسز نے احتجاجیوں کو منتشر کرنے کیلئے اشک آور گولے داغے۔ خصوصی نمائندہ کے مطابق سول سیکرٹریٹ سمیت سرکاری دفاتر اور اداروں میں افسران اور ملازمین نے کشمیریوں سےاظہار یکجہتی کےلئے ’‘یوم سیاہ‘‘منایا اور بازوئوں پر سیاہ پٹیاں باندھ کر ڈیوٹیاں سرانجام دیں۔ جنرل رپورٹر کے مطابق دیگر شعبوں کی طرح پاکستان ریلوے نے بھی کشمیریوں کے ساتھ اظہار یکجہتی کے طور پر بھارت کے خلاف یو م سیاہ منایا ۔ریلوے کی تمام ورکر تنظیموں کے قائدین اور ورکروں سمیت ریلوے افسران اور ملازمین نے بازوں پر سیاہ پٹیاں باند ھ کر کشمیریوں کے ساتھ اظہار یکجہتی کیا جبکہ اس حوالے سے ریلوے کی ورکر یونینز کی جانب سے ریلوے ہیڈ کواٹرز ‘ مغل پورہ لوکو ورکشاپ ‘ ریلوے لاہور ڈویژن سمیت انجن شیڈ اور دیگر مقامات پر ریلوے ورکروں نے یوم سیاہ منایا ۔</TEXT>
