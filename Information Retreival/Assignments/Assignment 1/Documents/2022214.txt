<DOCNO>2022214</DOCNO>
<HL>گستاخانہ خاکوں کیخلاف لاہور سمیت کئی شہروں میں مظاہرے، مذمتی قراردادیں منظور</HL>
<AUTHOR>نوائے وقت</AUTHOR>
<DATELINE> Pakistan 2015-02-07 05:25:40+05</DATELINE>
<TEXT>لاہور (خصوصی نامہ نگار+ نمائندگان) گستاخانہ خاکوں کیخلاف گزشتہ روز بھی لاہور سمیت کئی علاقوں میں احتجاجی مظاہرے جاری رہے اور ریلیاں نکالی گئیں جبکہ جمعہ کے اجتماعات میں علماءکرام نے مذمتی قراردادیں منظور کرائیں۔ احتجاجی مظاہروں اور ریلیوں سے خطاب کرتے ہوئے مقررین نے کہا کہ گستاخانہ خاکوں کی اشاعت سے مسلمانوں کے جذبات مجروح کئے گئے۔ گستاخانہ خاکے دنیا کا امن تباہ کرنے کی سازش ہے۔ علاوہ ازیں جمعیت علماءپاکستان (نورانی) نے مطالبہ کیا ہے کہ پاکستان سمیت مسلم ممالک گستاخانہ خاکے شائع کرنے والے ممالک کا اقتصادی اور سفارتی بائیکاٹ کریں اور ان ممالک سے اپنے سفیروں کو واپس بلایا جائے۔ ان خیالات کا اظہار جے یو پی کی جانب سے ملک بھر میں احتجاجی مظاہروں سے خطاب کرتے ہوئے سید محفوظ شاہ مشہدی، پیر نصیر احمد اویسی، سردار محمد خان لغاری، ایوب خان ایڈووکیٹ، پیر عاشق حسین بخاری، حافظ زوہیب و دیگر نے کیا۔ اس سلسلے میں لاہور کے مختلف علاقوں میں احتجاجی مظاہرے کئے گئے جن میں جے یو پی رہنماﺅں اور کارکنان کے علاوہ کثیر تعداد میں علماءو مشائخ، سیاسی و سماجی رہنماﺅں، صحافی، طلباءاور سول سوسائٹی کے افراد نے شرکت کی جبکہ مساجد میں نماز جمعہ کے اجتماعات سے خطاب میں علماءکرام نے مذمتی قراردادیں منظور کرائیں۔ اجتماعات اور احتجاجی مظاہروں سے خطاب کرتے ہوئے رہنماﺅں نے اپنے خطاب میں سوال کیا کہ کسی کے مذہب کی توہین کرنا کونسی آزادی اظہار رائے ہے اور کسی کے جذبات مجروح کرنا کونسی دانشمندی ہے۔ شاہ فیصل ٹاﺅن میں احتجاجی مظاہرے سے خطاب کرتے ہوئے پیر محفوظ احمد مشہدی و دیگر نے کہا کہ ایسی نازک صورت حال میں علماءکا میدان عمل میں آنا ناگزیر ہو چکا ہے۔علاوہ ”تحریک ناموس رسالت“ کے زیراہتمام گزشتہ روز نماز جمعہ کے بعد مختلف شہروں میں مساجد کے باہر احتجاجی مظاہرے کئے گئے اور ریلیاں نکاکلی گئیں۔ لاہور مرکز تحفظ ختم نبوت سے علامہ محمد ممتاز اعوان کی قیادت میں شان مصطفی ریلی نکالی گئی۔ جس سے خطاب کرتے ہوئے مقررین نے کہاکہ گستاخانہ خاکے دنیا کا امن تباہ کرنے کی سازش ہے۔ علاوہ ازیں حجرہ شاہ مقیم اور کنجوانی میں بھی گستاخانہ خاکوں کیخلاف ریلیاں نکالی گئیں اور مظاہرے کئے گئے۔</TEXT>
