<DOCNO>2732295</DOCNO>
<HL>پاکستان بار کونسل کی اپیل پر ملک بھر میں وکلاء تنظیموں کا سانحہ پشاور کے خلاف یوم سوگ ، ہڑتال،عدالتی کارروئی کا بائیکاٹ ،واقعہ کی مذمت ،</HL>
<AUTHOR>اردو پوائنٹ</AUTHOR>
<DATELINE> Pakistan 2014-12-17 21:30:10+05</DATELINE>
<TEXT>پنجاب کے بعض اضلاع میں وکلاء تنظیموں نے احتجاجی ریلیاں بھی نکالیں لاہور(اُردو پوائنٹ اخبار تازہ ترین۔17دسمبر 2014ء) پاکستان بار کونسل کی اپیل پر ملک بھر میں وکلاء تنظیموں نے سانحہ پشاور کے خلاف بدھ کے روزیوم سوگ مناتے ہوئے ہڑتال کی اور عدالتی کارروئی کا بائیکاٹ کیا۔ وکلاء تنظیموں نے بارز کے مذمتی اجلاس منعقد کئے جس میں وکلاء رہنماؤں نے پشاور کے سکول میں دہشت گردوں کے ظالمانہ اور سفاکانہ ظلم و ستم اور غیر انسانی فعل کے نتیجے میں معصوم اور بے گناہ بچوں کی شہادت اور معصوم بچوں کو شدید زخمی کرنے کی شدید الفاظ میں مذمت کرتے ہوئے کہا کہ وہ بچے ہمارے بچے ہیں اور پاکستان کا سرمایہ تھے ۔ ملک بھر کی طرح صوبائی دارالحکومت لاہور سمیت پنجاب بھر کے وکلاء بارز نے شہید اور زخمی ہونیوالے بچوں سے اظہار یکجہتی کرتے ہوئے بدھ کو یوم سوگ منایا ۔ () پنجاب کے بعض اضلاع میں وکلاء تنظیموں نے احتجاجی ریلیاں بھی نکالی۔لاہور ہائیکورٹ بار، لاہور بار ایسوسی ایشن نے بھی سانحہ پشاور کے خلاف بدھ کے روزیوم سوگ مناتے ہوئے ہڑتال کی اور عدالتوں کا مکمل بائیکاٹ کیا وکلاء بارزنے بارز رومز میں مذمتی اجلاس منعقد کئے اور سانحہ پشاور کے خلاف مذمتی قراردادیں منظور کیں۔ پاکستان بار کونسل کے وائس چیئر مین برہان معظم ملک، سپریم کورٹ بار کے صدر فضل حق عباسی ،لاہور ہائیکورٹ بار کے صدر شفقت محمود چوہان ، پاکستان بار کونسل کے سابق وائس چیئر مین رمضان چوہدری، لاہور بار کے صدر چوہدری اشتیاق احمد نے کہا کہ سانحہ پشاور پر ہمارے دل خون کے آنسو رو رہا ہے اور اس واقعہ کی جتنی بھی مذمت کی جائے کم ہے انہوں نے کہا کہ سکول پر بم دھماکہ کرکے چھوٹے چھوٹے معصوم بچوں کو جس طرح خون میں نہلا دیا گیا ہے وہ انسان کی آنکھ دیکھ کر خون کے آنسو روتی ہے انہوں نے کہا کہ گزشتہ دہشت گردی کے واواقعات سے یہ ثابت ہوتا تھا کہ دہشت گردوں کا کسی مذہب و ملت سے کوئی تعلق نہیں ہوتا مگر پشاور کے اس سانحہ سے ثابت ہو گیا کہ دہشت گرد انسان بھی نہیں ہیں انہوں نے کہا کہ جیسے جنگل کے درندے کسی انسان کو خواہ وہ بچہ ہو یا بڑا پھاڑنے سے دریغ نہیں کرتے اسی طرح دہشت گردوں کے سینوں میں دل نہیں ۔ لاہور میں وکلاء بارز کی ہڑتال کے باعث لاہور ہائیکورٹ سمیت لاہور کی ماتحت عدالتوں میں زیر سماعت ہزار وں مقدمات و دعویٰ جات التوا ء کا شکار ہوئے جبکہ سینکڑوں سائلین مرد و خواتین کو انتہائی پریشانی کا سامنا کرنا پڑا وکلاء کی ہڑتال کے باعث ضلع کچہری،کینٹ کچہری،ماڈل ٹاؤن کچہری،ایوان عدل،سول کورٹس،فیملی کورٹ،گارڈین کوٹس سیشن کورٹ،انٹی کرپشن کورٹس،انسداد منشیات کی خصوصی عدالت ،ڈرگ کورٹ،احتساب کورٹس،انسداد دہشت گردی کی خصوصی عدالتوں زیر سماعت فوجداری و سول مقدمات جبکہ اپنے مقدمات اور دعویٰ جات کی پیروی کے لئے عدالتوں میں آنے والے سینکڑوں کی تعداد میں مر و خواتین سائلین کو انتہائی پریشانی کا سامنا کرنا پڑا وکلاء کی ہڑتال کے باعث جوڈیشل افسران نے بھی اپنے اپنے چیمبروں میں بیٹھ کر زیر سماعت مقدمات اور دعویٰ جات میں آئیندہ کی تاریخی ڈال دی جبکہ مقدمات کی سماعت کے لئے جیلوں سے لائے جانے والے ملزموں کو عدالتوں سے آئیدہ کی تاریخیں ڈلوا کر انہیں واپس جیل بھجوا دیا گیا ۔ ۔</TEXT>
