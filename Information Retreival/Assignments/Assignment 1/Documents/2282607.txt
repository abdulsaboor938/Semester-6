<DOCNO>2282607</DOCNO>
<HL>حب: گستاخانہ فلم کیخلاف احتجاجی ریلیاں، کاروبار اور ٹریفک بند رہا</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-21 23:09:00+05</DATELINE>
<TEXT>حب … ملک کے دیگر حصوں کی طرح ضلع لسبیلہ کے شہروں حب، بیلہ ،اوتھل، وندر اور گڈانی میں بھی گستاخانہ فلم کے خلاف احتجاجی ریلیاں نکالی گئیں جن میں ہزاروں مسلمانوں نے شرکت کی۔ حب شہر میں بھی مختلف سیاسی، سماجی، مذہبی و دینی تنظیموں اور جماعتوں کی جانب سے علیحدہ علیحدہ احتجاجی ریلیاں اور جلوس نکالے گئے، جبکہ بعد نماز جمعہ جمعیت علمائے اسلام لسبیلہ اور اہل سنت والجماعت کے زیر اہتمام حب میں ریلیاں نکالی گئیں، جن میں ہزاروں افراد نے شرکت کی۔ اس موقع پر مظاہرین نے امریکی صدر اوباما کا پتلا اور امریکی پرچم بھی نذر آتش کیا۔ جمعہ کو ضلع بھر میں احتجاجاً کاروبار بند رکھا گیا جبکہ سڑکوں پر ٹریفک کی آمد و رفت بھی نہ ہونے کے برابر تھی۔</TEXT>
