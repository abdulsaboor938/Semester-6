بھارتی روپیہ ایشیائی ممالک میں سب سے زیادہ بے قدرہونے والی کرنسی
نئی دہلی : بھارتی روپے کی بے قدری جاری ہے ، جس کے باعث بھارتی کرنسی ایشیائی ممالک میں سب سے زیادہ بے قدرہونے والی کرنسی بن گئی ہے۔ تفصیلات کے مطابق بین الاقوامی مالیاتی ادارے کا کہنا ہے ایشیا کی بیشتر کرنسیاں امریکی ڈالر کے مقابلے میں دباؤ کا شکار ہیں مگر بھارتی کرنسی کی صورت حال کافی خراب ہے۔ بھارتی روپے کی قدر ڈالر میں تاریخ کی کم ترین سطح پرہے، ڈالر کے مقابلے میں بھارتی روپے کی قدر جنوری سے اب تک تیرہ فیصد سے زیادہ گر چکی ہے اور ایک ڈالر باہتر بھارتی روپے میں دستیاب ہے۔ روپیہ بے قدر ہونے کے بعد پیٹرولیم مصنوعات کی قیمتوں میں اضافہ ہوا ہے، بھارت میں پیٹرول نوے روپے جبکہ ڈیزل اسی روپے سے زیادہ کا ہوگیا، پیٹرول مہنگا ہونےسےعوام اور جبکہ ڈیزل مہنگا ہونے سے کاشت کار شدید مشکلات کا شکار ہیں۔ معاشی ماہرین کے مطابق روپے کی قدر میں کمی اور مہنگا ایندھن مودی کے لئے مشکلات کا باعث بنےگا، بھارتی روپے کی قدرمیں مستقبل قریب میں بہتری کی امید نہیں ہے۔ روپےکی قدر کو سنبھالا دینے کیلئے درآمدات پر پابندی زیر غور ہے، جس میں الیکٹرونکس اور دفاع کے شعبے سر فہرست ہیں۔ تاجروں کا کہنا ہے کہ امریکہ اور چین ٹیرف کے سلسلے میں جاری جنگ سے بھارتی کرنسی پر دباؤ بنا ہوا ہے۔ خیال رہے ڈالر کی مضبوط ہوتی ہوئی حیثیت بھی ایشیا بھر کی کرنسیوں پر اثر انداز ہو رہی ہے۔ comments
