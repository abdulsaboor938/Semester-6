<DOCNO>2091920</DOCNO>
<HL>شکارپور : غوث بخش مہر کی سربراہی میں جرگہ‘ دو کاری لڑکیوں کا قتل جائز قرار دیدیا‘ دونوں لڑکوں کو چوبیس لاکھ جرمانہ</HL>
<AUTHOR>نوائے وقت</AUTHOR>
<DATELINE> Pakistan 2014-03-18 06:37:52+05</DATELINE>
<TEXT>شکار پور(نوائے وقت رپورٹ+ ایجنسیاں) شکار پور میں رکن قومی اسمبلی غوث بخش مہر کی سربراہی میں جرگے نے غیرت کے نام پر دو لڑکیوں کے قتل کو جائز قرار دے کر قاتلوں کو معاف کر دیا اور کارو قرار دئیے گئے دونوں لڑکوں کو 24 لاکھ روپے جرمانہ کی ادائیگی کا حکم دے کر ان کی جان بخشی کر دی، ڈی آئی جی نے جرگے کا نوٹس لیتے ہوئے تحقیقاتی ٹیم تشکیل دے دی۔ میڈیا رپورٹس کے مطابق شکار پور کے نواحی گائوں مہر آباد میں کاروکاری کا جرگہ بیٹھا جس کی سربراہی مسلم لیگ (فنکشنل) کے رکن قومی اسمبلی غوث بخش مہر نے کی۔ جرگے میں مہر برادری کی لڑکیوں سے شادی کرنے والے جاگیرانی قبیلے کے لڑکوں کو بھی کارو قرار دیا گیا اور الزام ثابت ہونے پر دونوں افراد پر چوبیس لاکھ روپے جرمانہ عائد کر دیا گیا۔اگر وہ یہ رقم ادا کر دیتے ہیں تو پھر ان کے خلا ف کوئی کارروائی نہیں کی جائے گی۔ جرگے میں ایک ہفتہ پہلے قتل کی جانے والی مہر برادری کی دو خواتین ریما اور شاینوازہ شہنواز کے قتل کو جائز قرار دے دیا۔ جرگے کا کہنا تھا کہ دونوں خواتین کاری تھیں۔ جرگے میں لڑکیوں کے اغوا ء اور قتل کے درج مقدمات کے خاتمے اور پولیس کیلئے بھی چار لاکھ روپے مقرر کیے گئے جو لڑکے والے ادا کریں گے۔ ڈی آئی جی لاڑکانہ خادم رند نے جرگے کا نوٹس لیتے ہوئے اے ایس پی سٹی کامران نواز کی سربراہی میں تحقیقاتی کمیٹی تشکیل دے دی۔ آئی این پی کے مطابق شکار پور کے قریب جہان خان تھانہ کی حدود گوٹھ آباد مہر میں ایک ہفتہ قبل گھر سے پسند کی شادی کیلئے نکلی ہوئی مہر برادری کی 2لڑکیوں مسماۃ شاہنوازہ عرف شانی دختر ثناء اللہ مہر ‘ ریما دختر عبداللہ مہر کو خیر پور کے علاقے سے واپس لا کر مذکورہ گوٹھ میں قتل کر دیا گیا۔ پولیس نے مقتولین کے مقدمہ کو جرگے کی طرف سے ملنے والے 4 لاکھ روپے لے کر دبا دیا جب اس سلسلے میں ایس ایس پی شکار پور سے رابطہ کرنے کی کوشش کی گئی تو انہوں نے اس پر موقف دینے سے انکار کر دیا۔</TEXT>
