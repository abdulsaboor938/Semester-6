دلیپ کمار کی طبیعت سنبھل گئی، ڈاکٹر کی تصدیق
ممبئی: بالی ووڈ کے لیجنڈری اداکار دلیپ کمار کی طبیعت سنبھل گئی تاہم وہ اب بھی ڈاکٹر کی نگہداشت میں موجود ہیں۔ تفصیلات کے مطابق بھارت کے ممتاز اداکار یوسف خان (دلیپ کمار) کو ایک روز قبل طبیعت ناساز ہونے کے بعد ممبئی کے لیلاوتی اسپتال میں داخل کرایا گیا تھا۔ ڈاکٹرز نے انہیں انتہائی نگہداشت وارڈ میں داخل کر کے مرض کی تشخیص کے لیے کچھ ٹیسٹ کروائے جن کی رپورٹس آنے پر یہ بات سامنے آئی کہ اداکار کو نمونیا کا مرض لاحق ہوگیا جس کے باعث اُن کے سینے میں انفکیشن اور بخار کی شکایت ہے۔ مزید پڑھیں: دلیپ کمار اپنی موت کی جھوٹی خبروں سے پریشان لیلا وتی اسپتال کے نائب صدر اور ترجمان ڈاکٹر اجے کمار کا کہنا ہے کہ ’دلیپ کمار کی طبیعت کے حوالے سے گھبرانے کی ضرورت نہیں کیونکہ وہ اب پہلے سے بہتر ہیں مگر انہیں ابھی نگہداشت کے لیے اسپتال میں رکھا جائے گا‘۔ قبل ازیں بالی ووڈ کی معروف اداکارہ اور یوسف خان کی اہلیہ سائرہ بانو نے بھی بھارتی میڈیا سے بات کرتے ہوئے طبیعت پر اطمینان کا اظہا کیا تھا۔ واضح رہے کہ ایک روز قبل لیجنڈری اداکار کے قریبی رشتے دار فیصل فاروق نے سماجی رابطے کی ویب سائٹ ٹویٹر پر دلیپ کمار کی ہی آئی ڈی سے اُن کی طبیعت خراب ہونے کی اطلاع دی تھی۔ یہ بھی پڑھیں: دلیپ کمار کو طبیعت بگڑنے پر اسپتال میں داخل کرا دیا گیا یاد رہے کہ 95 سالہ اداکار کو صحت کے مسائل کا سامنا ہے، انھیں ایک برس قبل بھی طبیعت ناساز ہونے پر ممبئی کے لیلاوتی اسپتال میں داخل کرایا گیا تھا، جس کے بعد وہ روبہ صحت ہو کر گھر لوٹ آئے تھے۔ 6 دہائیوں تک بالی ووڈ فلم نگری پر راج کرنے والے دلیپ کمار نے بے شمار فلمیں کیں، “مغلِ اعظم” میں شہزادہ سلیم کا کردار ان کی زندگی کا یادگار کردار بن گیا جبکہ اُن کی آخری فلم ’’قلعہ‘‘ 1998 میں ریلیز کی گئی تھی۔ comments
