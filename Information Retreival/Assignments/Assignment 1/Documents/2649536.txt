<DOCNO>2649536</DOCNO>
<HL>حکومت آزاد کشمیر اور آل پارٹیز حریت کانفرنس کی مشترکہ کال پر ریاست جموں و کشمیر کے دونوں اطراف سمیت پاکستان میں آباد کشمیری آج یوم سیاہ منائینگے</HL>
<AUTHOR>اردو پوائنٹ</AUTHOR>
<DATELINE> Pakistan 2014-01-25 15:32:40+05</DATELINE>
<TEXT>مظفرآباد (اُردو پوائنٹ تازہ ترین اخبار۔ 25جنوری 2014ء) حکومت آزاد کشمیر اور آل پارٹیز حریت کانفرنس کی مشترکہ کال پر ریاست جموں و کشمیر کے دونوں اطراف سمیت پاکستان کے چاروں صوبوں اور دنیا بھر میں کشمیری عوام (آج)26جنوری کو بھارت کا یوم جمہوریہ یوم سیاہ کے طور پرمنائیں گے ریاست جموں و کشمیر کے دونوں اطراف مکمل ہڑتال ہو گی جلسے ،جلوس ،ریلیاں ،احتجاجی مظاہرے اور دھرنے دیئے جائیں گے ۔ گزشتہ روزپاکستان پیپلز پارٹی آزاد کشمیر کے میڈیا ایڈوائزر شوکت جاوید میر نے26جنوری یوم سیاہ کے حوالے سے ذرائع ابلاغ کے نمائندوں کو ایک بریفنگ دیتے ہوئے کہا کہ آزاد کشمیر کے دارلحکومت مظفرآباد میں سب سے بڑا احتجاجی جلسہ عام ہو گا جس کے مہمان خصوصی چوہدری لطیف اکبر ہوں گے جبکہ جلسہ میں تمام سیاسی ،سماجی ،صحافتی،مذہبی ،طلبہ ،تاجر،وکلاء ،سول سوسائٹی ،مہاجرین ،جریدہ و غیر جریدہ تنظیموں کے زعمائے کرام خطاب کریں گے ۔ () جن میں اقوام عالم سے مطالبہ کیا جائے گاکہ وہ کشمیریوں کو ان کا پیدائشی حق حق خود ارادیت دلوانے میں فوری فیصلہ کن کردار ادا کریں اور بھارت پر دباؤ بڑھائیں کہ وہ مسئلہ کشمیر کو جمہوری انداز میں حل کر کے کشمیریوں کو ان کا حق ،حق خود ارادیت دے ۔وزیراعظم آزادکشمیر چوہدری عبدالمجید نے تحریک آزادی کشمیر کے نامور رہنما شہید افضل گورو کی قومی خدمات کے اعتراف میں دومیل چوک کو شہید افضل گورو کے نام سے منسوب کرنے کی منظوری جار ی کر دی گئی ۔ انہوں نے کہا کہ کشمیری عوام اپنی آزادی کے لیئے جتنی قربانیا ں دے چکے ہیں ان کی دنیا میں کوئی مثال نہیں ملتی اب بھی کشمیری عوام پرامن جدوجہد کے مطابق بھارت سے اپنا پیدائشی حق ،حق خودارادیت مانگ رہے ہیں جس کے بدلے میں ان پر آتشیں اسلحہ کی بارش کر کے لاکھوں کی تعداد میں بے گناہ انسانیت کو موت کی آغوش میں دھکیل دیا جاتا ہے عالمی برادری کے دوہرے معیار کی وجہ سے پاکستان اور بھارت کے درمیان کشیدگی ختم کروانے کے لیئے کل وقتی ،دیرپا پالیسیوں کے بجائے جزوقتی ڈنگ ٹپاؤاور کام چلاؤ حکمت عملی سے اپنا بھی نقصان کررہی ہے اس لیئے کہ مسئلہ کشمیر کے حل سے عالمی امن مشروط ہے اگر دو ایٹمی ممالک کے درمیان جنگ چھڑ گئی تو وہ پوری دنیا کا امن اپنی لپیٹ میں لے لے گی اور پھر گلوبل ویلیج ،عالمی ٹریڈ سمیت تمام آئیڈیاز بے کار کی مشق ثابت ہوں گے مسئلہ کشمیر ایسا آتش فشاں لاوا ہے کہ جس کے پھٹنے سے "نہ رہے گا بانس اور نہ بجے کی بانسری "شوکت جاوید نے کہا کہ کشمیری عوام نے ہمیشہ نہتے ہوکر بھارتی مظالم کا سامنا کیا مسئلہ کشمیر اب یا کبھی نہیں کے فیصلہ کن مرحلے میں داخل ہو چکا ہے بھارت دراندازی اور گھس بیٹھ کے یکطرفہ الزامات عائد کر کے عالمی رائے عامہ کو گمراہ کر رہا ہے جبکہ اس سے قبل بھارت ایک الزام بھی ثابت نہیں کر سکا ۔ 26جنوری کے احتجاجی جلسہ عام کے اختتام پر شرکا ء پیدل ریلی کی صورت میں اقوام متحدہ کے مشن دفتر جا کر سیکرٹری جنرل کے نام احتجاجی یاداشت پیش کریں گے ۔علاوہ ازیں میر پور ،بھمبر ،کوٹلی ،سدھنوتی ،راولا کوٹ ،باغ،فاروڈ کہوٹہ ،ہٹیاں ،نیلم کے تمام ضلعی ،تحصیل ،سٹی مقامات پر احتجاجی جلسے اور مظاہرے کیئے جائیں گے ۔اِسی طرح پاکستان کے چاروں صوبوں میں مقیم کشمیری مہاجرین یوم سیا ہ کے روزریلیوں اور مظاہروں میں شریک ہوں گے جبکہ وزیر اعظم آزادکشمیر چوہدری عبدالمجید کی کال پر دنیا بھر میں بسنے والے کشمیری بالخصوص برطانیہ ،امریکہ ،کینڈا ،جرمنی اور مشرقِ وسطیٰ میں بھرپور مظاہروں سے عالمی برادری کی توجہ مقبوضہ کشمیر میں ہونے والی بدترین ریاستی دہشت گردی ،انسانی حقوق کی خلاف ورزیوں ،ماورائے عدالت کشمیریوں کے قتل عام ،کشمیری قائدین کی بلا جواز گرفتاریوں اور قاتلانہ حملوں ،بدنام زمانہ کالے قوانین اور آٹھ لاکھ قابض فوج کے وحشیانہ مظالم کی طرف مبذول کروائیں گے ۔ ایک سوال کے جوا ب میں شوکت جاوید نے کہا کہ سابق صدر پاکستان آصف علی زرداری کی قیادت میں پاکستان میں گزشتہ جمہوری حکومت نے قائد عوام شہید ذوالفقار علی بھٹو ،دختر مشرق محترمہ بے نظیر بھٹوشہید کی کامیاب کشمیر پالیسی کے تسلسل میں دنیا کے ہر فورم پر مسئلہ کشمیر کو اجاگر کرنے کے لیئے شاندار سفارتی لابنگ کی ۔26جنوری کو قوم سیاسی فروعی اختلافات کو پس پشت ڈال کر بھر پور قومی و ملی بیداری کا مظاہرہ کرے گی اور دنیا پر ثابت کر دے گی کہ وہ آزاد ی کے سوا کسی آپشن کو تسلیم نہیں کرتے اور خود بھارت کی بقاء سلامتی اسی میں ہے کہ وہ اقوام متحدہ کے چارٹر اور سیکورٹی کونسل کی منظور شدہ قراردادوں ،پنڈت جواہر لعل نہرو کے وعدوں کے مطابق کشمیریوں کو حق خود ارادیت دینے میں بنیاد پرستی اور ہٹ دھرمی سے باہر نکل کر حقائق کا تاریخی پس منظر میں سامنا کرے ۔ شوکت جاوید نے کہا کہ پاکستان کی جمہوری حکومت وزیراعظم نوازشریف کی قیادت میں مسئلہ کشمیر کو اجاگر کرنے کیلئے اپنا کردار ادا کر رہی ہے تاہم پوری قوم کو اعتماد میں لے کر متفقہ قومی کشمیر پالیسی کیلئے آل پارٹیز کانفرنس کا انعقاد ناگزیر ہو چکا ہے۔</TEXT>
