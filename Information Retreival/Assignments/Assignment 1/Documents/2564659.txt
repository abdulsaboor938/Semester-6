<DOCNO>2564659</DOCNO>
<HL>قومی اسمبلی کااجلاس ،پیپلز پارٹی کے رکن حیات اللہ ترین کا استعفیٰ منظور ،بجٹ پربحث جاری</HL>
<AUTHOR>اردو پوائنٹ</AUTHOR>
<DATELINE> Pakistan 2010-06-16 17:39:44+05</DATELINE>
<TEXT>اسلام آباد (اُردو پوائنٹ اخبارتازہ ترین ۔ 16جون۔ 2010ء) قومی اسمبلی میں بجٹ پربحث میں حصہ لیتے ہوئے اپوزیشن اراکین نے کہا ہے کہ زرعی ٹیکس کا نفاذ ناگزیر ہو چکا ہے  ویٹ بالکل ختم کیا جائے ورنہ مہنگائی کا نیا طوفان آئے گا  توانائی بحران کے حل کیلئے کالا باغ سمیت دیگر ڈیمز بنائے جائیں  سیلز ٹیکس میں ایک فیصد اضافہ واپس لیا جائے  غریب شخص سات ہزار ماہانہ میں گھر نہیں چلا سکتا  ملک 55 ارب ڈالرکا مقروض ہے  تعلیم اور صحت کے بجٹ جی ڈی پی کے پانچ  پانچ فیصد کیے جائیں  کرپٹ وزراء کو فارغ کیا جائے  ملک بدترین کرپشن کا شکار ہے  حکومت عوام کو ریلیف دینے میں ناکام ہو چکی ہے جبکہ حکومتی اراکین نے کہا ہے کہ حکومت عوامی مسائل سے آگاہ ہے اور انہیں حل کرنے کیلئے ٹھوس اقدامات کررہی ہے  سرکاری ملازمین کی تنخواہوں میں اضافے سے کرپشن میں کمی آئے گی  حکومت پانچ سال پورے کرے گی اور آئندہ الیکشن بھی جیتے گی  کرپشن کی باتیں محض ڈرامہ ہیں حکومت احتساب کیلئے تیار ہے  اس کی پالیسیوں سے معیشت مستحکم ہوئی اور افراط زر کم ہوا  توانائی بحران کے حل کیلئے نئے ڈیمز زیر تعمیر ہیں  لوڈ شیڈنگ پر کافی حد تک قابو پا لیا گیا  مشکل ترین اقتصادی حالات میں حالیہ بجٹ متوازن اور بہتر ہے حکومت میثاق جمہوریت پر عمل پیرا ہے  اپوزیشن محض پوائنٹ سکورنگ کیلئے تنقید کررہی ہے ۔ () بدھ کو قومی اسمبلی کا اجلاس سپیکر فہمیدہ مرزا کی صدارت میں سوا گیارہ بجے شروع ہوا تلاوت کلام پاک کے بعد سپیکر نے اعلان کیا کہ این اے 155 لودھراں سے پیپلز پارٹی کے رکن قومی اسمبلی حیات اللہ ترین کا استعفیٰ منظور کرلیا گیا ہے ۔ ایوان میں بجٹ پر بحث جاری رہی ایم کیو ایم کی عمرانہ سعید نے بحث کا آغاز کرتے ہوئے کہا کہ زرعی ٹیکس کا نفاذ ضروری ہے کھیلوں اور صحت کیلئے کم بجٹ رکھا گیا ہے افغان ٹرانزٹ ٹریڈ کے نام پر سمگلنگ ہورہی ہے جی ایس ٹی کی شرح میں اضافہ بلا جواز ہے ویٹ کے نفاذ سے مہنگائی میں اضافہ ہوگا توانائی بحران کے حل کیلئے ڈیموں کی تعمیر ضروری ہے بجٹ سے پہلے قومی اسمبلی میں پری بجٹ اجلاس ہونا چاہیے سرکاری ملازمین کی تنخواہوں میں اضافہ اچھا ہے ۔ پیپلز پارٹی کے عبدالواحد سومرو نے کہاکہ چیئرمین ایف بی آر عدلیہ اور حکومت میں ٹکراؤ کرانے کی سازش کررہے ہیں نوٹس لیا جائے ۔ کالا باغ ڈیم متنازعہ ہے 3 اسمبلیاں اس کے خلاف قرارداد منظور کرچکی ہیں وفاق میں ملازمتوں کے کوٹے میں سندھ سے زیادتی ہورہی ہے سندھی زبان کو قومی زبان کا درجہ دیا جائے حکومت مردہ اداروں کی تنظیم نو اور بحالی کو یقینی بنائے ۔ مسلم لیگ (ن) کے اکرم انصاری نے کہا کہ سیلز ٹیکس میں ایک فیصد اضافہ غلط ہے یہ اضافہ سٹیک ہولڈرز کی مشاورت کے بغیر کیا گیا ہماری صنعت ویٹ کی متحمل نہیں ہوسکتی کاشتکاروں کو خصوصی مراعات دی جائیں تاکہ زراعت کے ساتھ ساتھ ٹیکسٹائل صنعت بھی فروغ پا سکے ۔ پیپلز پارٹی کی فرح ناز اصفہانی نے کہاکہ حالیہ بجٹ بے نظیر بھٹو کے ویژن کے مطابق ہے برے اقتصادی حالات میں یہ بہترین بجٹ ہے دنیا عالمی کساد بازاری کا شکار ہے حکومت پانچ سال پورے کرے گی اور ہماری معاشی پالیسیوں کے اثرات عوام تک پہنچیں گے ۔ ایم کیو ایم کے شیخ صلاح الدین نے کہاکہ حکومت نے عوامی وعدے پورے نہیں کئے ہیں تاہم صدر زرداری نے اختیارات واپسی کا وعدہ پورا کردیا این ایف سی ایوارڈ صوبوں کیلئے حوصلہ افزاء ہے اٹھارہویں ترمیم خوش آئند ہے ویلیو ایڈڈ ٹیکس کی تاخیر مناسب ہے ویٹ حکومت کیلئے خودکش حملہ ثابت ہوگا عوام ویٹ کے متحمل نہیں غریب مر رہا ہے مزدور کی کم از کم تنخواہ 7 ہزار ہے وہ بھی اسے نہیں ملتی 7 ہزار میں گزارہ نہیں ہوسکتا ۔ مسلم لیگ (ن) کی طاہرہ اورنگزیب نے کہاکہ بجلی کے بحران کی وجہ ڈیموں کا نہ بننا ہے ملک کی حفاظت دفاعی بجٹ میں اضافہ کرنے سے نہیں بلکہ عوام کی خوشحالی سے ہی ہوسکتی ہے تعلیمی بجٹ میں کمی افسوسناک ہے بے روزگاری کی شرح میں روز بروز اضافہ ہورہا ہے ڈیموں کی مخالفت سمجھ سے بالاتر ہے ۔ بے نظیر بھٹو کی خاطر کرپٹ وزراء کو فارغ کیا جائے ایک بینکار ایک بجٹ کا سلسلہ ختم کیا جائے اور مستقل وزیر خزانہ لگایا جائے ۔ مسلم لیگ (ن) کے زاہد حامد نے کہاکہ تعلیم اور صحت کے بجٹ مطلوبہ اہداف کے مطابق نہیں بڑھائے جارہے انہیں جی ڈی پی کا کم از کم 5،5 فیصد ہونا چاہیے حکومت اپنے ہی منشور کی خلاف ورزیاں کررہی ہے یہی وجہ ہے کہ غربت  مہنگائی بڑھ رہی ہے وزراء کی تنخواہوں میں 10فیصد کمی معمولی ہے اسے زیادہ کم کیا جائے اور وزراء کی تعداد بھی کم کی جائے کرپشن پر کنٹرول ناگزیر ہے احباب پاکستان سے امداد کا ملنا مشکل نظر آرہا ہے ۔ پیپلز پارٹی کے امتیاز صفدر وڑائچ نے کہاکہ حکومتی اقدامات سے معیشت مستحکم ہورہی ہے افراط زر 25فیصد سے کم ہوکر گیارہ فیصد پر آگیا ہے توانائی کے 30 منصوبوں پر کام  اپوزیشن صرف تنقید برائے تنقید کررہی ہے صدر اور وزیراعظم کے غیر ملکی دورے عوام کی بہتری کیلئے ہیں ایوان صدر اور وزیراعظم ہاؤس کے اخراجات میں اضافہ ان کے ملازمین کیلئے ہے پیپلز پارٹی اصول پرست جماعت ہے ہمارے وزراء عدالتوں میں پیش ہورہے ہیں اپوزیشن لیڈر حکومت پر بلاجواز تنقید کرتے ہیں اور خود تنقید برداشت نہیں کرتے پیپلز پارٹی 2011ء کے الیکشن میں زیادہ سے زیادہ ووٹ لینے کی ہیٹ ٹرک کرے گی ۔ ایم کیو ایم کی فوزیہ اعجاز نے کہاکہ قرضے  مہنگائی  غربت اور بے روزگاری بڑھ گئی ہے تجارتی خسارہ مسائل کی جڑ ہے قوم ترقی کرنے کے بجائے پیچھے کی طرف جارہی ہے ویٹ لگنے سے غریب غریب تر ہوگا پی آئی اے  ریلوے  سٹیل ملز  ٹی سی پی وغیرہ سفید ہاتھی بن چکے ہیں یہ ادارے ملکی وسائل چوس رہے ہیں زرعی ٹیکس ضروری ہے بے نظیر انکم سپورٹ پروگرام کا ہزار روپے ماہانہ غریب کے مسائل حل نہیں کرسکتا کرپشن پر قابو پالیا جائے تو غیر ملکی قرضوں کی ضرورت نہیں پڑے گی ۔ مسلم لیگ (ق) کے غلام حیدر سمیجو نے کہاکہ حکومت عوام کو ریلیف دینے میں ناکام رہی ہے صحت کے شعبے کا یہ حال ہے کہ ہسپتالوں میں ایک گولی تک نہیں ملتی تعلیمی بجٹ کو بڑھانے کے بجائے کم کردیاگیا ہے بے نظیر انکم سپورٹ پروگرام میں کرپشن ہورہی ہے تھر کے کوئلے کے ذخائر کا صرف 2فیصد استعمال کرکے 25 ہزار میگا واٹ بجلی حاصل کرسکتے ہیں افسوس ہے کہ بجٹ میں تھر منصوبے کیلئے کچھ نہیں رکھا گیا ۔ پیپلزپارٹی کی بیلم حسنین نے کہاکہ صدر اور وزیراعظم کی قیادت میں پاکستان میں اقتصادی و سیاسی استحکام آیا ہے  عوام اور ملازمین کو ریلیف دیا گیا ہے  بجٹ میں سکیورٹی سمیت تمام شعبوں پر توجہ دی گئی ہے  سگریٹ پر ایکسائزڈیوٹی لگانے سے نوجوانوں کی صحت پر مثبت اثرات مرتب ہوں گے  ہمیں پاکستان کی سلامتی  بقاء اور ترقی کیلئے کام کرنا چاہیے  ہم پہلے پاکستانی پھر پنجابی  پٹھان  سندھی یا بلوچی ہیں۔ مسلم لیگ (ن) کے میاں مرغوب حسین نے کہاکہ یہ 685 ارب خسارے کا بجٹ ہے جو غریب عوام کیلئے نہیں ہے  اس بجٹ میں غریبوں کے ساتھ ظلم ہوا ہے 103 ارب کی کھانے کی اشیاء پر دی گئی سبسڈی ختم ہونے کے بعد اس کو غریب کا بجٹ کسی صورت قرار نہیں دیا جاسکتا۔ افسوس ہے کہ دو سالوں میں بجلی کی قیمت میں ساٹھ فیصد اور پٹرول کی قیمت میں 30فیصد اضافہ ہوا ہے  مہنگائی بہت بڑھ چکی ہے ۔ چھوٹے ملازمین کی تنخواہ میں بہت کم اضافہ ہوا ہے  بیورو کریسی اور اشرفیہ کو نوازا گیا ہے  عوام خط غربت کی سطح سے نیچے زندگی گزار ررہے ہیں  تاجروں کو رات آٹھ بجے دو کانیں بند کرنے پر مجبور کیا جارہا ہے افغان ٹرانزٹ ٹریڈ سے کھربوں روپے کا نقصان ہورہا ہے اگر حکمت عملی بنا کر اس کو کنٹرول کرلیں تو پھر ہمیں آئی ایم ایف سے قرضے کی ضرورت نہیں پڑے گی۔ تعلیم اور صحت کے بجٹ میں کمی افسوسناک ہے  اساتذہ کے مقدس پیشے سے نجانے کیوں زیادتی کی جارہی ہے؟۔ توانائی کے بحران کو کنٹرول کرکے ہی بے روزگاری کا خاتمہ ممکن ہے ۔حیدر علی شاہ نے کہاکہ بجٹ متوازن ہے تاریخ میں پہلی مرتبہ وسائل کی کمی کے باوجود سرکاری ملازمین کی تنخواہوں میں پچاس فیصد اقدام خوش آئند ہے  این ایف سی ایوارڈ خوش اسلوبی سے منظور ہوا ۔ دہشت گردی سے متاثرہ علاقوں میں ترقی اور روزگار دیئے بغیر دہشت گردی کا خاتمہ ممکن نہیں ہے۔ روز گار کی فراہمی کیلئے ہمارے علاقے کو فنڈز دیئے جائیں۔پیپلزپارٹی کے مہیش بھٹ نے کہاکہ بجٹ میں کوئی ایسی بات نہیں دکھائی دی جس پر تنقید کی جائے بجٹ کو ایسٹ انڈیا بجٹ کہنا اور منہ کالا کرنا غیر پارلیمانی بات ہے ، یہ ایک تاریخی بجٹ ہے ، تنخواہوں میں پچاس فیصد اضافہ تاریخی ہے ۔ مسلم لیگ (ن) کی نگہت پروین نے کہا کہ خود انحصاری کی پالیسی اختیار کرکے بیرونی قرضوں سے نجات حاصل کرنی چاہیے ، نوازشریف دور اقتدار میں کشکول کو توڑ دیا گیا تھا ، ایٹمی دھماکوں کے بعد بھی کشکول نہیں اٹھایا تھا۔ تعلیم ، صحت ، ٹیکنالوجی کے شعبوں کے بجٹ میں اضافہ ہونا چاہیے ، پنجاب حکومت نے صحت اور تعلیم کے شعبوں میں مثالی پالیسی اختیار کی ہے اور عملی اقدامات کیے ہیں۔ پیپلزپارٹی کے سلیم حیدر نے کہاکہ سوا دو سالوں میں شدید مشکلات کے باوجود حکومت نے تاریخی کارنامے سرانجام دیے ہیں جو تاریخ کے اوراق میں سنہرے حروف میں لکھے جائیں گے حکومت نے وفاق کو مستحکم اور آٹے کے بحران کو ختم کیا ، پیپلزپارٹی کی حکومت بعض لوگوں کو پسند نہیں آتی یہی لوگ کرپشن کا شور مچاتے ہیں ، ملازمین کی تنخواہ میں پچاس فیصد اضافہ خوش آئند ہے ، پٹرولیم مصنوعات کی قیمتوں کو بجٹ میں مقرر کیا جانا چاہیے ، پندرہ دن بعد قیمتوں میں تبدیلی کا سلسلہ ختم ہونا چاہیے۔ مسلم لیگ فنکشنل کی مینا کماری نے کہاکہ بجٹ اعدادو شمار حقائق کے مطابق ہیں ، کرپشن کے خاتمے کے بغیر مسائل کا حل ممکن نہیں ہے ، کرپشن اور بدانتظامی کے خاتمے سے ہی صورتحال بہتر بنائی جاسکتی ہے ۔ اقلیتوں کے لیے پندرہ کروڑ مختص کیے گئے ہیں ،ملک کے تمام شہروں میں ورکنگ وویمن ہوسٹلز بنائے جائیں ، ہم ہاکی اور سکوائش میں عالمی چمپین تھے اب صورتحال افسوسناک حد تک خراب ہوچکی ہے کھیلوں کے فروغ کیلئے بھی فنڈز بڑھائے جائیں۔ مسلم لیگ (ن) کے راجہ محمد اسد نے کہاکہ بجٹ پر بحث کے دوران نہ وزیر خزانہ ہیں نہ وزیرمملکت اورتجاویز نوٹ کرنے والا بھی کوئی نہیں ہے ۔اس موقع پر پینل آف چیئرمین کے عبدالقادر پٹیل نے ریمارکس دیتے ہوئے کہاکہ گیلری میں وزارت خزانہ کے افسران نوٹس لے رہے ہیں لیکن متفق ہوں کہ وزیرخزانہ یا وزیرمملکت دونوں میں سے کسی ایک کو ضرور موجود ہونا چاہیے۔ راجہ محمد اسد نے تقریر جاری رکھتے ہوئے کہاکہ اتنے بڑے خسارے کا بجٹ پہلے کبھی نہیں آیا ۔ستم بالائے ستم یہ کہ قرض کی ادائیگی کیلئے بھی قرضے لیے جارہے ہیں، کفایت شعاری کرنے کے بجائے ایوان صدر اور وزیراعظم ہاؤس کے اخراجات میں اضافہ کیا گیا ہے آئندہ بھی ٹیکس اہداف پورے ہوتے دکھائی نہیں دیتے۔ پی آئی اے ، ریلوے اور اسٹیل ملز خسارے میں ہونے کے باوجود سیاسی بھرتیاں کررہے ہیں ایسا کرنے سے یہ ادارے بند ہونے کا خدشہ ہے۔ این ایف سی ایوارڈ کا کریڈٹ مسلم لیگ (ن) کی پنجاب حکومت اور غریب عوام کو بھی جاتا ہے ، پنجاب نے اپنے حصے کی روٹی دوسرے بھائیوں کو دی ہے ، تمام برائیوں کی ماں کرپشن ہے ۔ عالمی ادارے کہتے ہیں کہ پاکستان میں بدترین کرپشن اوپر کی سطح پر ہورہی ہے ۔کالا باغ ڈیم پر قومی اتفاق رائے پیدا کیا جائے۔ وزیرمملکت برائے پارلیمانی امور مہرین انور راجہ نے کہاکہ این ایف سی ایوارڈکے بعد صوبوں کو کئی حقوق دے دیئے گئے ہیں پنجاب میں پانچ ارب روپے سستی روٹی کے بجائے کسی نظام کیلئے رکھے جاتے تو بہتر ہوتا۔بعد ازاں قومی اسمبلی کا اجلاس کل (جمعرات کو )دن 11بجے تک ملتوی کردیا گیا۔</TEXT>
