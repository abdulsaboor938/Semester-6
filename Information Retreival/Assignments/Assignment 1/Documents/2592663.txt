<DOCNO>2592663</DOCNO>
<HL>ریاست جموں و کشمیر کے وزیراعظم چوہدری عبدالمجید اور آل پارٹیز حریت کانفرنس کی مشترکہ کال پر ریاست جموں و کشمیر کے دونوں اطراف سمیت پاکستان کے چاروں صوبوں اور دنیا بھر میں 26جنوری کو بھارت کے یوم جمہوریہ کو کشمیری عوام یوم سیاہ کے طور پر منائیں گے‘ریاست جموں و کشمیر کے دونوں اطراف مکمل ہڑتال ہو گی‘جلسے ،جلوس ،ریلیاں ،احتجاجی مظاہرے اور دھرنے دیئے جائیں گے جن میں اقوام عالم سے مطالبہ کیا جائے گاکہ وہ کشمیریوں کو ان کا پیدائشی حق، حق خود ارادیت دلوانے میں فوری فیصلہ کن کردار ادا کریں اور بھارت پر دباؤ بڑھائیں کہ وہ مسئلہ کشمیر کو جمہوری انداز میں حل کر کے کشمیریوں کو ان کا حق ،حق خود ارادیت دے ، پیپلز پارٹی آزاد کشمیر کے میڈیا ایڈوائزر شوکت جاوید میر کی ذرائع ابلاغ کے نمائندوں سے بات چیت</HL>
<AUTHOR>اردو پوائنٹ</AUTHOR>
<DATELINE> Pakistan 2013-01-22 16:48:57+05</DATELINE>
<TEXT>مظفرآباد (اُردو پوائنٹ اخبار تازہ ترین۔ آئی این پی۔ 22جنوری 2013ء) پاکستان پیپلز پارٹی آزاد کشمیر کے میڈیا ایڈوائزر شوکت جاوید میر نے کہا ہے کہ ریاست جموں و کشمیر کے وزیراعظم چوہدری عبدالمجید اور آل پارٹیز حریت کانفرنس کی مشترکہ کال پر ریاست جموں و کشمیر کے دونوں اطراف سمیت پاکستان کے چاروں صوبوں اور دنیا بھر میں 26جنوری کو بھارت کے یوم جمہوریہ کو کشمیری عوام یوم سیاہ کے طور پر منائیں گے‘ریاست جموں و کشمیر کے دونوں اطراف مکمل ہڑتال ہو گی‘جلسے ،جلوس ،ریلیاں ،احتجاجی مظاہرے اور دھرنے دیئے جائیں گے جن میں اقوام عالم سے مطالبہ کیا جائے گاکہ وہ کشمیریوں کو ان کا پیدائشی حق، حق خود ارادیت دلوانے میں فوری فیصلہ کن کردار ادا کریں اور بھارت پر دباؤ بڑھائیں کہ وہ مسئلہ کشمیر کو جمہوری انداز میں حل کر کے کشمیریوں کو ان کا حق ،حق خود ارادیت دے ۔ () منگل کو یوم سیاہ کے حوالے سے ذرائع ابلاغ کے نمائندوں کو بریفنگ دیتے ہوئے انہوں نے کہا کہ آزاد کشمیر کے دارلحکومت مظفرآباد میں سب سے بڑا احتجاجی جلسہ عام کشمیر لبریشن سیل کے زیر اہتمام منعقد ہو گا جسکے مہمان خصوصی وزیر اعظم آزادکشمیر چوہدری عبدالمجید ہو ں گے جبکہ جلسہ میں تمام سیاسی ،سماجی ،صحافتی،مذہبی ،طلبہ ،تاجر،وکلاء ،سول سوسائٹی ،مہاجرین ،جریدہ و غیر جریدہ تنظیموں کے زعمائے کرام خطاب کریں گے ۔ یوم سیاہ کے جلسہ کے اختتام پر شرکا ء پیدل ریلی کی صورت میں اقوام متحدہ کے مشن دفتر جا کر سیکرٹری جنرل کے نام احتجاجی یاداشت پیش کریں گے ۔یوم سیاہ کے موقع پر شرکاء بازوں پر سیاہ پٹیاں باندھ کر بھارت کے یوم جمہوریہ کے موقع پر اپنا بھر پور احتجاج کریں گے ۔اس ضمن میں تمام انتظامات کو حتمی شکل دی جا رہی ہے ۔علاوہ ازیں میر پور ،بھمبر ،کوٹلی ،سدھنوتی ،راولا کوٹ ،باغ،فاروڈ کہوٹہ ،ہٹیاں ،نیلم کے تمام ضلعی ،تحصیل ،سٹی مقامات پر احتجاجی جلسے اور مظاہرے کیئے جائیں گے ۔ اِسی طرح پاکستان کے چاروں صوبوں میں مقیم کشمیری مہاجرین یوم سیا ہ کے روزریلیوں اور مظاہروں میں شریک ہوں گے ۔وزیر اعظم آزادکشمیر چوہدری عبدالمجید کی ہدایت پر دنیا بھر میں بسنے والے کشمیری بالخصوص برطانیہ ،امریکہ ،کینڈا ،جرمنی اور مشرقِ وسطیٰ میں بھرپور مظاہروں سے عالمی برادری کی توجہ مقبوضہ کشمیر میں ہونے والی بدترین ریاستی دہشت گردی ،انسانی حقوق کی خلاف ورزیوں ،ماورائے عدالت کشمیریوں کے قتل عام ،کشمیری قائدین کی بلا جواز گرفتاریوں اور قاتلانہ حملوں ،بدنام زمانہ کالے قوانین اور آٹھ لاکھ قابض فوج کے وحشیانہ مظالم کی طرف مبذول کروائیں گے ۔ ایک سوال کے جوا ب میں شوکت جاوید نے کہا کہ پاکستان میں قائم صدر پاکستان آصف علی زرداری کی قیادت میں جمہوری حکومت نے قائد عوام شہید ذوالفقار علی بھٹو ،دختر مشرق محترمہ بے نظیر بھٹوشہید کی کامیاب کشمیر پالیسی کے تسلسل میں دنیا کے ہر فورم پر مسئلہ کشمیر کو اجاگر کرنے کے لیئے شاندار سفارتی لابنگ کی اور وزیر اعظم آزاد کشمیر چوہدری عبدالمجید کی مسلسل کاوشوں سے برطانوی پارلیمنٹ میں مسئلہ کشمیر پر بحث کا آغاز ہوا یہ ہوتا ہے منتخب عوامی حکومتوں کا کریڈٹ کیونکہ مسئلہ کشمیر بنیادی طور پر خود ایک بہت بڑا جمہوری مسئلہ ہے ۔ 26جنوری کو قوم سیاسی فروعی اختلافات کو پس پشت ڈال کر بھر پور قومی و ملی بیداری کا مظاہرہ کرے گی اور دنیا پر ثابت کر دے گی کہ وہ آزاد ی کے سوا کسی آپشن کو تسلیم نہیں کرتے اور خود بھارت کی بقاء سلامتی اسی میں ہے کہ وہ اقوام متحدہ کے چارٹر اور سیکورٹی کونسل کی منظور شدہ قراردادوں ،پنڈت جواہر لعل نہرو کے وعدوں کے مطابق کشمیریوں کو حق خود ارادیت دینے میں بنیاد پرستی اور ہٹ دھرمی سے باہر نکل کر حقائق کا تاریخی پس منظر میں سامنا کرے ۔ دریں اثنا ء اخبار نویسوں سے گفتگو کرتے ہوئے شوکت جاوید نے کہا کہ بھارت کی طرف سے لائن آف کنٹرول پر عسکری جارحیت اور توسیع پسندانہ عزائم کے ذریعے بھارتی عسکری و سیاسی قیادت کی طرف سے جنگ مسلط کی دھمکیوں سے پیدا ہونے والی صورت حال سے پاکستانی اور کشمیری عوام کو ایک بار پھرقوت ایمانی کے جذبے سے مکار دشمن کا مقابلہ کرنے کے لیئے اسلامی فتوحات کو مشعل راہ بنانا پڑے گا ۔ انہوں نے کہا کہ بھارتی مظالم مقبوضہ کشمیر اور آزاد کشمیر میں ریاستی دہشت گردی برپا کرتے وقت رنگ نسل سیاسی نظریات کو مد نظر نہیں رکھتے بلکہ ان کا مطمع نظر مسلمانوں کو تہہ تیغ کرنا ہوتا ہے ۔انہوں نے کہا اگر چہ پاکستانی اور کشمیری پرامن مذہب قومیں ہیں لیکن کبھی جنگی جنون بھارت کو ستانے پر حاوی ہو گیا تو 1965کے جذبات اور حالات و اقعات تاریخ کے صفحات پر محفوظ ہیں۔</TEXT>
