<DOCNO>2223107</DOCNO>
<HL>کیا بھارت سقوط ڈھاکہ دُہرانے کی منصوبہ بندی کر رہا ہے ؟</HL>
<AUTHOR>نوائے وقت</AUTHOR>
<DATELINE> Pakistan 2012-12-20 02:38:48+05</DATELINE>
<TEXT>سقوط ڈھاکہ کے بعد گذشتہ کئی عشروں میں جنوبی ایشیا کی سیکیورٹی کے حوالے سے بھارتی تھنک ٹینکس کے زیر اہتمام منعقد ہونے والی مخصوص مفادات کی حامل متعدد سیکیورٹی کانفرنسوں میں پیش کئے جانے والے تحقیقی مقالہ جات کے علاوہ بھارت ، بنگلہ دیش ، نیپال، برطانیہ اور امریکہ کی مقتدر شخصیتوں کی انکشافات سے بھر پور مستند تحریروں، کتابوں اور مغربی تھنک ٹینکس کی انٹر نیٹ رپورٹس میں منکشف کئے گئے حقائق سے یہی محسوس ہوتا ہے کہ بھارتی و اسرائیلی ایجنسیاں جنہیں پاکستان میں سی آئی اے حمایت یافتہ بلیک واٹر آرمی کے ڈبل ایجنٹوں کی حمایت حاصل ہے کی جانب سے نہ صرف پاکستان کے ایٹمی پروگرام کو فوکس کیا جا رہا ہے بلکہ بلوچستان ا ور کراچی میں تیزی سے پھیلنے والی تخریب کاری، فاٹا اور خیبر پی کے میں تازہ ترین دہشت گردی کے واقعات میں غیر ملکی دہشت گرو عناصر کی موجودگی سے پسِ پردہ بیرونی عوامل بالخصوص بھارتی ، اسرائیلی اور بلیک واٹر آرمی کے ملوث ہونے کی نشان دہی ہوتی ہے ۔ مقتدر شخصیتوں کی یہ تحریریں ماضی میں سقوط ِ ڈھاکہ کے حوالے سے بھی اِس اَمر کی غمازی کرتی نظر آتی ہیں کہ بھارتی لیڈرشپ نے جس طرح 1971 میں بھارتی سیاسی، عسکری اور انٹیلی جنس ایجنسیوں کی صلاحیتوں کو یکجا کرکے مشرقی پاکستان میں خفیہ آپریشنز اور بیرونی ممالک میں پاکستان کے خلاف نفسیاتی پروپیگنڈے کو مہمیز دیتے ہوئے بنگلہ دیش بنانے کی منظم و مربوط منصوبہ بندی کے تحت مشرقی پاکستان میں اندرونی خلفشار کو ہوا دے کر پاکستان کو دولخت کردیا تھا، اِسی پالیسی کے ایکشن ری پلے کے تحت اب بلوچستان اور کراچی میں تخریب کاری کو لسانی اور فرقہ وارانہ دہشت گردی کے حوالے سے آگے بڑھایا جا رہا ہے۔ دنیا بھر کی مقتدر شخصیتوں کے حالیہ انکشافات اور مستند تحقیقی تحریروں کے منظر عام پر آنے کے بعد ایک عام شہری بھی جان سکتا ہے کہ بھارتی لیڈرشپ کے قول و فعل میں تضاد ہے اور ہمسایہ ممالک کے خلاف خفیہ تخریب کاری پر مبنی آپریشنز کے تسلسل کے ذریعے خطے میں بالادستی قائم کرنے کی بھارتی پالیسی کبھی نہیں بدلے گی۔ اہم سوال یہی ہے کہ کیا بھارت ، پاکستان میں سقوط ڈھاکہ کی تاریخ دُہرانے کی منصوبہ بندی کر رہا ہے یا بنگلہ دیش کی طرح پاکستان کی خارجہ پالیسی پر حاوی ہونے کے نیت سے ایٹمی پاکستان کی اقتصادی قوت کو کمزور کرکے اُسے ایکsubservient state کے درجے میں دیکھنا چاہتا ہے ؟ قارئین کرام ، پاکستان میں بھارتی عزائم کو باریک بینی سے سمجھنے کےلئے بھارتی ایجنسی را کے انسداد دہشت گردی ڈویژن کے سابق چیف " بہوکوتمبی رامن" جنہیں بی رامن کے نام سے بھارتی کانگریس پارٹی کی موجودہ صدر سونیا گاندہی کے سینئر تھنک ٹینک کے طور پر دنیا بھر میں پہچانا جاتا ہے ، کے علاوہ بھارتی سینئر تجزیہ نگار ڈاکٹر سبھاش کپیلا، بھارتی اسٹریٹیجک تجزیہ نگار بھسکر راﺅ ، انڈین ڈیفنس ریویو کے تجزیہ نگار بھارت ورما ، بھارتی دہشت گرد ہندو تنظیم آر ایس ایس کے سابق چیف سدھرشن سنگھ، بنگلہ دیشی فری لانس تجزیہ نگار، اِیشا خان ، نیپالی شاہ کے سابق ملٹری سیکریٹری جنرل بائیک شاہ ، برطانوی تجزیہ نگار چارلس پیٹرک اینڈرسن ، سابق امریکی وزیر خارجہ کنڈولیزا رائیس اور دیگر تھنک ٹینکس کی مستند تحریروں سے درج ذیل نتائج بخوبی اخذ کئے جا سکتے ہیں : ماضی میں سابق بھارتی وزیراعظم آنجہانی مسز اندرا گاندہی نے 1968 میں مشرقی پاکستان میں اگرتلہ سازش کیس کے ایکسپوز ہوجانے کے سبب بھارتی سنٹرل انٹیلی جنس بیورو کی کارکردگی کو ناکافی سمجھتے ہوئے اپنے ایک پسندیدہ انٹیلی جنس آفیسر آر این کاﺅ کی سرکردگی میں 1968 ہی میں Research & Analysis Wing - RAW کے نام سے ایکسٹرنل خفیہ آپریشنز کےلئے ایک نئی ایجنسی قائم کی ۔ چنانچہ را کو مشرقی پاکستان میں خفیہ آپریشن کےلئے شیخ مجیب الرحمن کی عوامی لیگ کے کارکنوں کے اور ہندو اقلیتی آبادی میں موجود بھارتی ایجنٹوں (Sleepers) کی مدد سے تخریب کاری پھیلانے کے علاوہ بیرون ملک پاکستانی سفارت خانوں میں بنگالی بولنے والے سول سرونٹس اور فوج میں بنگالی افسروں و جوانوں سے خفیہ رابطے استوار کرنے کا کام سونپا گیا۔ اہم بیرونی ممالک بالخصوص یورپ برطانیہ اور نارتھ امریکہ میں بھارتی سفارت خانوں میں نفسیاتی پروپیگنڈے کی تربیت سے لیس راءکے انٹیلی جنس آفیسرز کو سفارتی کور میں انفارمیشن اور ویزہ دفاتر میں تعینات کیا گیا ۔ اِن انڈر کور افسران کے ذریعے پاکستانی سفارت خانوں میں تعینات بنگالی افسروں کی بنگلہ دیش کی آزادی کی آڑ میں وفاداریاں تبدیل کرنے کے علاوہ پاکستان فوج کے خلاف مذموم نفسیاتی پروپیگنڈے کےلئے یورپ ، برطانیہ اور نارتھ امریکہ میں مغرب کی انسانی حقوق کی تنظیموں کو پاکستان سے بدظن کیا گیا ۔ جنرل مانک شاہ جنہیں بنگلہ دیش آپریشن کی کامیابی پر فیلڈ مارشل بنا دیا گیا تھا RSS کے ہندو تربیت یافتہ رضاکاروں کے ذریعے مشرقی پاکستان میں تخریب کاری کےلئے اسلحہ کی خفیہ سپلائی کے علاوہ عوامی لیگ کے شدت پسند کارکنوں کو مکتی باہنی میں بھرتی کی غرض سے استعمال کیا گیا۔ مکتی باہنی نے خفیہ ملٹری آپریشنز کےلئے مشرقی پاکستان میں ہم خیال بنگالی فوجی اور سویلین افراد کی مدد سے پاکستانی فوجیوں پر شب خون مارنے کےلئے پاکستان فوج کی وردیاں استعمال کرنے سے بھی دریغ نہیں کیا ۔ حیرانی کی بات ہے کہ لاکھوں بہاریوں ، مغربی پاکستان کے شہریوں اور بنگالی وفادار شہریوں کو قتل کرنے کے باوجود بھارتی پروپیگنڈا مشینری دنیا بھر میں بین الاقوامی انسانی حقوق کی تنظیموں کےساتھ مل کر پاکستانی فوج کے خلاف پراپیگنڈا کرتی رہی ۔ یہی طریقہ کار 2004/5 میں گریٹر بلوچستان تحریک کے پس منظر میں بھارتی اور اسرائیلی ایجنسیوں نے بلوچستان میں خانہ جنگی کی کیفیت پیدا کرنے کےلئے استعمال کیا جسے اب پاکستان کی اقتصادی قوت کو کمزور کرنے کےلئے ملک میں گیس و بجلی کا بحران پیدا کرنے کےلئے منی پاکستان کراچی تک پھیلایا گیا ہے ۔ محترم قارئین ،بھارت ، اسرائیل تعلقات کو سمجھنے کےلئے دونوں ممالک کے مشترکہ مفادات کو جاننا ضروری ہے ۔گو کہ بھارت نے اسرائیل کےساتھ سفارتی تعلقات تو 1992 میں قائم کئے لیکن بھارتی انٹیلی جنس راءکے اسرائیلی ایجنسی موساد کےساتھ مضبوط خفیہ تعلقات کا دور 1970 میں ہی شروع ہو گیا تھا۔ ‘جس کی بنیادی وجہ ڈاکٹر سبھاش کپیلا نے اپنی تحقیقی تحریر میں درج ذیل الفاظ میں بیان کی ہے : In the begining of 1970's , India did realise that its West Asian Policies of excluding Israel was wrong. In military field in India's critical hour of need of the 1971 war with Pakistan, India sought Israel's help to supply it with the devastating artillery weapons, 160 mm mortars and ammunition, exclusively manofactured in Israel...the Indian government was unwilling to tell its 800 million Hindu and Muslim people about the secret relationship with the Jewish State. For India and Israel the common potential enemy was Pakistan. During Kargil war, Israel responded magnificently and supplied UAVs for high altitude surveillance, laser-guided systems and many other items within 24 hours. اندریں حالات ،بین الاقوامی امور میں بھارتی خفیہ کاری اور سیاسی شعبدہ بازی کے سبب 1965 کی جنگ میں بظاہر شکست کھا جانے کے بعد بھارت نے پاکستان کےساتھ تعلقات معمول پر لانے کےلئے 1966 میں تاشقند معاہدے پر دستخط کئے جس میں ایک دوسرے کے اندرونی معاملات میں مداخلت نہ کرنے کا معاہدہ کیا گیا لیکن بھارت نے دو برس کے اندر ہی اگرتلہ سازش کے ذریعے مشرقی پاکستان کے اندرونی معاملات میں مداخلت کی ابتدا کر دی ۔ بھارت نے 1971 میں سقوط ڈھاکہ کے بعد امن و اعتماد سازی کےلئے پاکستان کےساتھ شملہ معاہدے پر دستخط کئے لیکن شملہ معاہدے کی خلاف ورزی کرتے ہوئے نہ صرف 80 کی دھائی میں سیاچین گلیشئر پر بھارت نے ناجائز قبضہ کیا بلکہ دونوں ملکوں کے درمیان سفارتی و تجارتی تعلقات کی بحالی کے باوجود مسئلہ کشمیر کے حل کےلئے بامقصد بات چیت سے انحراف کیا ۔ اِسی طرح نائین الیون کے بعدافغانستان میں امریکہ نیٹو مداخلت کے موقع پربھارت نے امریکہ ، یورپی اتحادیوں اور اسرائیل کی خوشنودی حاصل کرنے کےلئے بغیر کسی اشتعال کے پاکستانی سرحدوں پر فوج لگانے سے گریز نہیں کیا ۔ چنانچہ سقوط ڈھاکہ کے پس منظر و پیش منظر میں جنوبی ایشیا میں بھارتی بالادستی اور اکھنڈ بھارت کے عزائم کا احساس بخوبی کیا جا سکتا ہے ۔ در حقیقت بھارت اور اسرائیل پاکستان اور ایران کے ایٹمی پروگرامز کو اپنی سلامتی اور علاقائی بالادستی کےلئے خطرہ سمجھتے ہیں۔ چونکہ پاکستان ایٹمی طاقت بن چکا ہے لہذا ہر دو ممالک مغرب کی مدد سے پاکستان کی اقتصادی صورتحال کو تباہی کے دھانے پر لا کر پاکستان کے ایٹمی پروگرام کو مقتدر مغربی قوتوں کی مدد سے کیپ کرا کر خطے میں اپنی بالادستی چاہتا ہے اور اِسی حوالے سے پاکستانی ملٹری اینڈ پولیس چیک پوسٹس اورائر پورٹس کو دہشت گردی کا نشانہ بنایا جا رہا ہے ۔ کیا ہماری سیاسی لیڈرشپ نے بھارت و اسرائیل کے عزائم سے نمٹنے کےلئے کوئی قابل عمل قومی اسٹرٹیجی بنائی ہے ، قومی فکر و سوچ رکھنے والے دانشور وں کےلئے یہی ایک لمحہ فکریہ ہے ۔</TEXT>
