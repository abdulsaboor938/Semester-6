<DOCNO>698931</DOCNO>
<HL>جرمنی میں امریکی جاسوس گرفتار</HL>
<AUTHOR>روزنامہ پاکستان</AUTHOR>
<DATELINE> Pakistan 2014-07-08 02:01:37+05</DATELINE>
<TEXT>برلن (نیوز ڈیسک) جرمنی میں امریکی جاسوس کی گرفتاری کے بعد عوام اور حکام سمیت ہر کوئی اشتعال میں ہے اور جرمن حکومت نے جاسوسی کرنے پر امریکہ سے جواب مانگ لیا ہے۔ ماضی قریب میں جرمنی اور امریکہ کے تعلقات سخت کشیدہ رہے ہیں جس کی وجہ یہ انکشاف تھا کہ امریکی خفیہ ایجنسیاں جرمن سربراہ مملکت چانسلر اینگلا مرکل کی فون کالز چوری چوری سن رہی تھیں۔ ابھی حالات میں کچھ بہتری آنا شروع ہی ہوئی تھی کہ جرمنی میں امریکی جاسوس کو گرفتار کرلیا گیا۔ یہ جاسوس اپنے کمپیوٹر پر انسٹال کئے ہوئے ایک پروگرام کے ذریعے ہفتے میں ایک دفعہ خفیہ معلومات اورمریکہ بھیجنا تھا۔ یہ جاسوس سافٹ ویئر بظاہر موسم کا حال بنانے والا پروگرام تھا جو نیویارک کے موسم کا حال پوچھنے پر اپنا کام شروع کردیتا تھا۔ جرمن خفیہ اہلکار گرفتار ہونے والے شخص کو روسی جاسوس سمجھ رہے تھے کیونکہ وہ اس سے روسی خفیہ اہلکاروں کے بھیس میں رابطہ کرنے کی کوشش کررہے تھے۔ لیکن تفتیش سے انکشاف ہوا کہ یہ شخص امریکہ کیلئے کام کررہا تھا۔ جرمنی کے ایک سینٹر سیکیورٹی اہلکار کا کہنا ہے کہ تمام شواہد یہ ظاہر کرتے ہیں کہ یہ شخص دو سال سے امریکہ کیلئے کام کررہا تھا۔ جرمن وزیر داخلہ تھامس ڈی میزیری نے ایک بیان میں کہا کہ امریکہ جرمن تفتیش کا مکمل جواب دے۔</TEXT>
