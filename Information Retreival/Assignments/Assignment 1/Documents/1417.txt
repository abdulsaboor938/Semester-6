ملائیشیا: سزائے موت ختم کرنے کا اعلان
کوالا لمپور: ملائیشیا کی حکومت نے سزائے موت ختم کرنے کا اعلان کردیا جس کے بعد پارلیمنٹ میں قانون کی منظوری تک تمام قیدیوں کی سزائے موت پر عملدرآمد روک دیا گیا ہے۔ غیرملکی خبررساں ادارے کے مطابق ملائیشیا کے وزیر قانون داتوک لیووونی نے کہا ہے کہ سزائے موت پر پابندی کے لیے قانون اسمبلی میں پیش کرنے کا فیصلہ کیا ہے، 15 اکتوبر کو ہونے والے پارلیمانی اجلاس میں یہ بل پیش کردیا جائے گا۔ سزائے موت ختم کرنے کے اعلان کے بعد تمام قیدیوں کی سزائے موت پر عملدرآمد روک دیا گیا ہے ان کے لیے دیگر مناسب سزائیں کرائی جائیں گی جن میں زیادہ سے زیادہ سزا عمر قید ہوگی۔ واضح رہے کہ ملائیشیا میں قتل، اغوا، ملک سے بغاوت اور منشیات فروشی کی خریدوفروخت کے جرائم میں سزائے موت کا قانون ہے تاہم اب حکومت کسی بھی طرح کے جرم میں سزائے موت کا قانون ختم کردے گی اور ان کی جگہ دوسری سزائیں دی جائیں گی۔ حال ہی میں ایک آسٹریلوی خاتون کو بھی منشیات کی اسمگلنگ میں سزائے موت سنائی گئی تھی اور ملائیشیا پر آسٹریلوی خاتون کو معاف کرنے اور رہائی کے لیے آسٹریلوی حکومت سمیت انسانی حقوق کی متعدد تنظیموں کا دباؤ ہے۔ یاد رہے کہ ملائیشیا میں 1200 افراد کو موت کی سزا سنائی گئی ہے قانون اسمبلی میں منظور ہونے کے بعد ان کی سزاؤں کا تعین کیا جائے گا۔ ملائیشیا میں سوئیڈن کے سفیر نے ملائیشیا کی حکومت کے اس اقدام کو سراہتے ہوئے کہا ہے کہ ملائیشیا کی حکومت نے ایک مثال قائم کی ہے جبکہ ایمنسٹی انٹرنیشنل نے بھی ملائیشیا کی حکومت کے فیصلے کو مثبت قرار دیا ہے۔ comments
