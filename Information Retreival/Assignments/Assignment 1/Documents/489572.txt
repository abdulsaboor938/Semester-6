<DOCNO>489572</DOCNO>
<HL>پاکستان کی خوشحالی مزدور کی صحت اور ترقی میں پنہاں ہے،راجہ اشفاق سرور</HL>
<AUTHOR>روزنامہ پاکستان</AUTHOR>
<DATELINE> Pakistan 2016-03-26 02:41:28+05</DATELINE>
<TEXT>لاہور(اپنے خبر نگار سے)صوبائی وزیر محنت و انسانی وسائل راجہ اشفاق سرور نے کہا ہے کہ پاکستان کی خوشحالی مزدور کی صحت اور ترقی میں پنہاں ہے۔اس کم وسیلہ طبقہ کو بہترین طبی سہولیات کی فراہمی مقدس فریضہ ہے۔ ادارہ پنجاب ایمپلائز سوشل سکیورٹی کے زیر انتظام ہسپتالوں اور طبی مراکز میں تعینات ڈاکٹرز معاشرے کے اس نادار اور غریب مزدور طبقے کو علاج معالجہ کی بہترین سہولیات کی فراہمی کے لیے کوئی دقیقہ فروگداشت نہ کریں۔ انہوں نے یہ بات سوشل سیکورٹی ڈاکٹرز ایسوسی ایشن ( SSDA) کے زیر اہتمام کالج آف فزیشنز اینڈ سرجنز کے تعاون سے نوازشریف سوشل سکیورٹی ہسپتال ملتان روڈ میں ساتویں میڈیکل کانفرنس کے شرکاء سے خطاب کرتے ہوئے کہی۔ کمشنر سوشل سکیورٹی منصور قادر ، صدر سوشل سکیورٹی ڈاکٹرز ایسوسی ایشن ڈاکٹر نثار حسین بلوچ ، ایم ایس ہسپتال پروفیسر ڈاکٹر اشرف نظامی کے علاوہ مختلف ٹیچنگ ہسپتالوں کے سپیشلسٹ ڈاکٹرز، طبی ماہرین ، مزدور رہنماؤں اور دیگر شعبوں سے وابستہ افراد نے کانفرنس میں شرکت کی۔ وزیرمحنت راجہ اشفاق سرور نے کانفرنس سے خطاب کرتے ہوئے کہا کہ پنجاب ایمپلائز سوشل سکیورٹی انسٹی ٹیوٹ صوبہ بھر کے دس لاکھ سے زائد تحفظ یافتہ صنعتی کارکنوں و مزدوروں اور ان کے 50لاکھ سے زائد اہل خانہ کوبہترین مالی اور طبی سہولیات فراہم کررہاہے۔</TEXT>
