<DOCNO>1618023</DOCNO>
<HL>کیا ہم نے انسانی سمگلنگ پر ازخودنوٹس لیکر غلطی کی؟چیف جسٹس</HL>
<AUTHOR>نوائے وقت</AUTHOR>
<DATELINE> Pakistan 2018-02-07 03:36:45+05</DATELINE>
<TEXT>اسلام آباد (نمائندہ نوائے وقت) سپریم کورٹ آف پاکستان میں انسانی اسمگلنگ کیس میں سیکرٹری داخلہ اور سیکرٹری خارجہ کو طلب کرلیا۔ عدالت نے متعلقہ حکام کو انسانی سمگلنگ کی روک تھام اور متعلقہ امیگریشن اداروں کو سہولےات فراہم کرنے کی ہدایت دیتے ہوئے سماعت 12 فروری تک کے لیے ملتوی کردی ہے۔ چیف جسٹس نے ریمارکس دیئے کہ لوگ پیسہ دیکر بچوں کو بیرون ملک بھیجتے ہیں ، انسانی سمگلنگ ناسور بن چکا ہے اس کی روک تھام ضروری ہے غیر قانونی طور پر بیرون ملک جانے کی کوششوں میں کئی قیمتی جانیں ضائع ہوجاتی ہیں ۔بروز منگل چیف جسٹس میاں ثاقب نثار کی سربراہی میں تین رکنی بنچ نے انسانی اسمگلنگ ازخو نوٹس کیس کی سماعت کی۔ دوران سماعت پنجاب کے ڈی جی ایف آئی اے نے عدالت کو بتایا کہ گوجرانوالہ میں انسانی اسمگلنگ کے بہت مسائل ہے جس پر چیف جسٹس نے ریمارکس دیے کہ اداروں کے آپس میں معاونت کے مسائل ہیں۔چیف جسٹس نے سیکرٹری داخلہ اور سیکرٹری خارجہ ، ایڈووکیٹ جنرل پنجاب کو فوری طور پیش ہونے حکم جاری کےا ، جو بعدازاں عدالت پیش ہوئے ۔عدالت نے وقت نکال کر آنے پر سیکرٹری خارجہ تہمینہ جنجوعہ کا شکریہ ادا کیا جب کہ اس موقع پر سیکرٹری خارجہ نے عدالت کو بتایا کہ انسانی اسمگلنگ میں مافیاز کا ہاتھ ہے، منڈی بہاالدین، کھاریاں، گجرات، سیالکوٹ، جہلم متاثرہ علاقے ہیں۔چیف جسٹس نے کہا کہ کہا جاتا ہے ازخود نوٹس ہمارا اچھا اقدام نہیں، انسانی اسمگلنگ کے معاملے پر حکام کو خود کام کرنا چاہیے تھا ہم نے نوٹس لے کر غلطی کی ہے اور میں ویسے ہی آپ سے یہ بات شیئر کر رہا ہوں۔چیف جسٹس نے مزید کہا کہ کہا جاتا ہے کہ حکومتی معاملات میں مداخلت ہوتی ہے جب کہ ہم نے ازخود نوٹس کے اختیار میں یہ کیس لگایا ہے۔ چیف جسٹس نے بلوچستان سے انسانی اسمگلنگ اور لیبیا میں کشتی ڈوبنے پر بھی سوال اٹھائے۔ پنجاب حکومت سمگلنگ کی روک تھام کے لیے اقدامات اٹھائے ، عدالت نے متعلقہ اعلیٰ حکام کو ا یف آئی اے کو گوجرانوالہ اور گجرات آفس میں سہولیات فراہم کرنے کی ہدایت کیسپریم کورٹ نے انسانی اسمگلنگ کا معاملہ حکام کو خود مل بیٹھ کر حل کرنے کی ہدایت کرتے ہوئے سماعت 12 فروری تک کے لئے ملتوی کردی گئی۔</TEXT>
