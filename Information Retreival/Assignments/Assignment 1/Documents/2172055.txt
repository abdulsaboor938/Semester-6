<DOCNO>2172055</DOCNO>
<HL>وکیل2 بیٹوں سمیت سپردخاک‘ وکلا کی ہڑتال ‘ سندھ اسمبلی میں داخل ہونے کی کوشش</HL>
<AUTHOR>نوائے وقت</AUTHOR>
<DATELINE> Pakistan 2013-05-30 04:03:19+05</DATELINE>
<TEXT>کراچی + لاہور + چکوال (وقائع نگار + ایجنسیاں + نامہ نگار + وقائع نگار خصوصی) کراچی کے علاقے ماری پور روڈ پر گزشتہ روز نامعلوم افرادکی فائرنگ سے جاں بحق ہونیوالے وکیل کوثر ثقلین اور انکے دو بیٹوں کو گزشتہ روز چکوال میں سپرد خاک کر دیا گیا جبکہ شہر میں بدھ کے روز بھی انسانی نعشیں گرائی جاتی رہیں۔ ایم کیوایم کے یونٹ انچاج سمیت6 افراد قتل کر دئیے گئے ادھر کوثر ثقلین اور انکے بیٹوں کے قتل کیخلاف وکلاءنے ملک بھر میں عدالتوں کا بائیکاٹ کرکے ریلیاں نکالیں۔ کراچی میں سندھ اسمبلی کے سامنے دھرنا دیا۔ تفصیلات کے مطابق کراچی میں ماری پور روڈ پر گزشتہ روز موٹرسائیکل سواروں کی فائرنگ سے جاں بحق ہونے والے ہائیکورٹ کے سینئر وکیل کوثر ثقلین اور انکے دو کمسن بیٹوں کی میتیں گزشتہ روز آبائی شہر چکوال میں خصوصی طیارے کے ذریعے پہنچا دی گئیں۔ چوآسیدن شاہ کے علاقے لہڑی پنچ گرائیں میں جب میتیں پہنچیں تو علاقے میں کہرام مچ گیا ہر آنکھ اشکبار تھی کوثر ثقلین اور انکے بیٹوں کی نماز جنازہ میں اہل علاقہ اور وکلاءکی کثیر تعداد نے شرکت کی جس کے بعد تینوں کو آبائی قبرستان میں سپرد خاک کردیا گیا جبکہ ڈسٹرکٹ بار چکوال اور چوآسیدن شاہ کے وکلاءنے ٹارگٹ کلنگ کیخلاف مکمل ہڑتال کرتے ہوئے عدالتوں کا بائیکاٹ کیا۔ قبل ازیں مقتول کوثر ثقلین اور انکے دو بیٹوں کی نماز جنازہ کراچی میں ادا کی گئی۔ جس میں وکلاءاور زندگی کے مختلف شعبوں سے تعلق رکھنے والے سینکڑوں افراد نے شرکت کی جبکہ کلری پولیس نے کوثر ثقلین اور ان کے بیٹوں کے قتل کا مقدمہ نامعلوم افراد کیخلاف درج کرلیا۔ پولیس حملہ آوروں کا سراغ نہیں لگا سکی۔ وکلاءنے دہشت گردی کے اس واقعہ اور وکلاءکی ٹارگٹ کلنگ کیخلاف مکمل ہڑتال کی اور سٹی کورٹ سے سندھ اسمبلی تک ریلی نکالی انہوں نے سندھ اسمبلی کے سامنے دھرنا دیا، اس موقع پر پولیس نے رکاوٹیں کھڑی کرکے مظاہرین کو اسمبلی کے گیٹ تک پہنچنے سے روکنے کی کوشش کی تاہم وکلاءرکاوٹیں دورکرکے گیٹ تک پہنچ گئے اور اندر داخل ہونے کی کوشش کی۔ اس دوران ایک خاتون اسمبلی کا گیٹ عبورکرکے احاطے میں پہنچ گئی جسے پولیس نے پکڑ لیا۔ وکلاءاپنے ساتھی کوثر ثقلین اور ان کے بیٹوں کے قاتلوں کی گرفتاری کا مطالبہ کر رہے تھے۔ عدالتوں میں ہڑتال کے باعث کراچی سٹی کورٹ، ملیر کورٹ اور دیگرماتحت عدالتوں میں کام بند رہا۔ بعدازاں کراچی بار کے صدر نعیم قریشی کی قیادت میں وکلاءکے وفد نے سپیکر نثار کھوڑو سے ملاقات کی۔ سپیکر نے وکلاءکے وفد کویقین دلایا کہ وہ نومنتخب ہونے والے وزیراعلی کو وکلاءکے تحفظات اور مطالبات سے آگاہ کرینگے اور وکلاء تحفظ کیلئے صوبائی حکومت مناسب اقدامات کرے گی۔ جس کے بعد وکلاءنے سندھ اسمبلی کے باہر دھرنا ختم کردیا۔ ادھر لاہور سمیت پنجاب کے مختلف شہروں میں وکیل کوثر ثقلین اور انکے دو بیٹوں کے قتل کیخلاف وکلاءنے احتجاج کیا۔ لاہور میں بار ایسوسی ایشن کی اپیل پر وکلاءنے مکمل ہڑتال کی جس کے باعث سیشن کورٹ، ایوان عدل، ضلع کچہری، ماڈل ٹاﺅن کینٹ کچہری میں تقریباً 25 ہزار سے زائد مقدمات کی سماعت متاثر ہوئی اور سائلوں کو انتہائی پریشانی کا سامنا کرنا پڑا۔ لاہور بار ایسوسی ایشن کے عہدیداروں نے اپنے ساتھی اور انکے دو بیٹوں کے قتل کی شدید مذمت کرتے ہوئے حملہ آوروں کو گرفتار کرکے قرار واقعی سزا دینے کا مطالبہ کیا۔ ادھر سیالکوٹ سے نامہ نگار کے مطابق یہاں گزشتہ روز وکلاءنے مکمل ہڑتال کی جس کی وجہ سے ساڑھے 4 ہزار مقدمات کی سماعت نہ ہوسکی۔ گوجرانوالہ سے نمائندہ خصوصی کے مطابق گوجرانوالہ بار ایسوسی ایشن نے کراچی میں وکیل کوثر ثقلین کے دو بچوں سمیت قتل پر احتجاجاً عدالتوں کا بائیکاٹ کیا کوئی بھی وکیل عدالت میں پیش نہ ہوا، دور دراز سے آنے والے سائلین خوار ہوتے رہے۔ یہاں پر کام کرنے والے چھوٹے طبقے کے لوگ بھی شدید پریشان رہے، ڈسٹرکٹ بارگوجرانوالہ کے وکلاءکا کہنا ہے کہ وہ ٹارگٹ کلنگ میں شہید ہونے والے ایڈووکیٹ سے اظہار یکجہتی کرتے ہیں اور ان کے ورثاءکے دکھ میں برابر کے شریک ہیں ان کا کہنا ہے کہ ان کا یہ بائیکاٹ آج بھی جاری رہے گا۔ کراچی (آئی این پی) کراچی کے مختلف علاقوں میں فائرنگ اور تشدد کے واقعات میں متحدہ قومی موومنٹ کے یونٹ انچارج اور خاتون سمیت 6 افراد جاںبحق ہو گئے، منگھوپیر میں دہشت گردوں کی فائرنگ سے رینجرز کے دو اہلکار زخمی ہوئے۔ بدھ کو پولیس کے مطابق ناظم آباد نمبر چھ میں بقائی ہسپتال کے قریب نامعلوم موٹر سائیکل سوار دہشت گردوں نے فائرنگ کر کے متحدہ قومی موومنٹ کے یونٹ 183 کے انچارج تیس سالہ سرفراز کو موت کی نیند سلادیا۔ واقعے کی اطلاع ملتے ہی لواحقین اور اہل محلہ کی بڑی تعداد عباسی شہید ہسپتال پہنچ گئی۔ واقعے پر ناظم آباد گول مارکیٹ اور اطراف کے علاقوں میں دکانیں وکاروبار بند اور صورتحال کشیدہ رہی۔ نیو کراچی میں سیکٹر فائیو ای میں فائرنگ سے سیاسی جماعت کا کارکن سلیم جان سے گیا۔ لانڈھی لالہ آباد میں فائرنگ سے ایک شخص جان سے گیا۔ منگھوپیر کنواری کالونی میں فائرنگ سے رینجرز کا لانس نائیک سلیم اور سپاہی فیاض شدید زخمی ہو گئے۔ رینجرز نے جمالی گوٹھ، کورنگی، کھوکرا پار اور دیگر علاقوں میں چھاپے مارکر 10 افراد کو گرفتار اور اسلحہ برآمد کر لیا۔ بلدیہ ٹاون میں چھریوں کے وار کر کے خاتون کو قتل کر دیا گیا۔</TEXT>
