<DOCNO>1773042</DOCNO>
<HL>صوبہ بلوچستان میں سیاسی جماعتوں کا ملا جلا ردعمل</HL>
<AUTHOR>نوائے وقت</AUTHOR>
<DATELINE> Pakistan 2017-05-28 01:40:09+05</DATELINE>
<TEXT>وطن یار خلجی وفاقی حکومت نے اپنے پانچویں مالی سال کا بجٹ قومی اسمبلی میں پیش کردیا۔ اسحا ق ڈار نے 47 کھرب 53 ارب کا بجٹ پیش کرتے ہوئے اسے ملک و قوم کے لئے بڑی اہمیت کا حامل بجٹ قرار دیا ہے۔ وفاقی بجٹ میں صوبوں کا حصہ 1112 ارب روپے مختص کیا گیا ہے۔ مجموعی طور پر اسے ایک متوازن بجٹ کہا جاسکتا ہے۔ البتہ سرکاری ملازمین کی اکثریت اور ان کی یونین تنظیمیں سرکاری ملازمین کے بنیادی تنخواہ پر دس فیصد اضافے سے ناخوش ہیں اور ان کا کہنا ہے کہ مہنگائی کو دیکھتے ہوئے اس تناسب سے تنخواہوں میں اضافہ نہ ہونے کے برابر ہے۔ ان مزدور تنظیموں نے یہ شکوہ بھی کیا ہے کہ نواز شریف کے تمام ادوار میں سرکاری ملازمین کو کوئی خاطر خواہ ریلیف نہیں ملا ہے ۔ اس بار توقع تھی کہ ملازم دوست بجٹ پیش ہوگا مگر حکومت نے سرکاری ملازمین کو کچھ بھی نہیں دیا۔ وفاقی بجٹ پر بلوچستان میں سیاسی جماعتوں کی جانب سے ملاجلا ردعمل سامنے آیا ہے تاہم عوام کی جانب سے وفاقی بجٹ پر صرف تنقید ہی سننے کو ملی کہ اس بجٹ میں حکومت نے ایک بار پھر ٹیکسوں کی بھرمار کردی ہے۔ وزیراعظم ہائوس اور ایوان صدر کیلئے مختص رقوم میں تو اضافہ کیا گیا ہے مگر عوام کے معیار زندگی کو بہتر بنانے کے لئے حکومت کوئی اقدامات نہیں کرسکی۔ اگرچہ موجودہ حکومت کے آخری بجٹ سے عوام کو بہت سی توقعات وابستہ تھیں مگر میاں صاحب کی حکومت جاتے جاتے عوام کو کچھ نہ دے سکی اور بھاری ٹیکسوں کی وجہ سے چند ماہ میں مہنگائی کا ایک طوفان برپا ہوگا۔ وزیراعلیٰ بلوچستان نواب ثناء اللہ خان زہری نے وفاقی بجٹ کو وزیراعظم نواز شریف کی معاشی اور اقتصادی پالیسیوں کا عکس قرار دیا ہے اور واضح کیا کہ کوئی نیا ٹیکس نہ لگا کر حکومت نے عوام کو ریلیف فراہم کیا ہے۔ ترقیاتی پروگرام میں 3 فی صد اضافہ موجودہ وفاقی حکومت کا ایک تاریخی اقدام ہے۔ وزیراعلیٰ نے وفاقی وزیر خزانہ اسحاق ڈار کو شاندار اور عوام دوست بجٹ پیش کرنے پرمبارکباد دی ہے۔ انہوں نے بتایا کہ سرکاری ملازمین کی تنخواہوں میں اضافے سے ملازمین کے مسائل حل ہونگے جبکہ سی پیک کے منصوبوں اور سماجی شعبے کی ترقی کے لئے مختص رقم کے ملکی ترقی پر مثبت اثرات مرتب ہوں گے اور روزگار کی فراہمی اور معاشی استحکام کو فروغ ملے گا۔ وفاقی حکومت کے بجٹ پر اپوزیشن جماعتوں کی تنقید پر پاکستان مسلم لیگ ن کے صوبائی جنرل سیکرٹری نصیب اللہ خان بازئی نے کہا کہ اپوزیشن نے تو خواہ مخواہ تنقید کی قسم کھائی ہوئی ہے۔ ہم بجٹ پر اپوزیشن کی تمام تر تنقید کو مسترد کرتے ہیں، مسلم لیگ ن نے ملک و قوم کے عظیم تر مفاد میں ایک شاندار بجٹ دیا ہے جس سے عام آدمی کے معیار زندگی پر بہتر اثرات مرتب ہوں گے۔ نصیب اللہ بازئی نے کہا کہ عوام نے بجٹ پر اپنا اطمینان ظاہر کردیا ہے، وفاقی بجٹ میں بلوچستان کی ترقی کیلئے شامل اقدامات سے بلوچستان میں محرومیوں کا خاتمہ اور خوشحالی کے ایک نئے دور کا آغاز ہوگا۔ وفاقی بجٹ میں دور افتادہ علاقوں کے لئے بھی فنڈز مختص کئے گئے ہیں۔ بلوچستان میں اپوزیشن جماعتوں عوامی نیشنل پارٹی، جمعیت علماء اسلام نظریاتی، پاکستان پیپلز پارٹی، پاکستان تحریک انصاف کی جانب سے وفاقی بجٹ پر کڑی تنقید کی گئی ہے اور کہا گیا ہے کہ حکمرانوں کو مہنگائی اور بے روزگاری سے کوئی سروکار نہیں ہے، موجودہ بجٹ مہنگائی برپا کرے گا۔ موجودہ وفاقی بجٹ کا اگر جائزہ لیا جائے تو بلوچستان کے لئے اس مرتبہ مختلف منصوبوں کے لئے فنڈز مختص کئے گئے ہیں اور اس میں بڑے بڑے منصوبے شامل ہیں۔ گوادر کے ترقیاتی منصوبوں پر سات ارب روپے خرچ ہوں گے، سی پیک کے لئے 180 ارب روپے مختص کئے گئے ہیں، پاک چائنہ ٹیکنیکل ووکیشنل انسٹیٹیوٹ کے لئے 45 کروڑ، سیف سٹی، پانی، ایسٹ بے ایکسپریس وے اور دیگر اہم منصوبوں کے لئے بھی فنڈز جاری ہوں گے۔ اسی طرح بلوچستان میں تعلیمی ترقی کے منصوبوں کے لئے جامعہ بلوچستان اور لسبیلہ یونیورسٹی سمیت دیگر تعلیمی منصوبوں کے لئے 801 ملین روپے سے زائد مختص کئے گئے ہیں۔ یونیورسٹی آف گوادر کے لئے 200 ملین روپے رکھے گئے ہیں۔ خاران میں کیڈٹ کالج سبی اور ڈیرہ مراد جمالی میں یونیورسٹیوں کے لئے بھی فنڈز مختص کئے گئے ہیں۔ کیڈٹ کالج کی تعمیر کیلئے 50 کروڑجبکہ یونیورسٹی کے لئے 10 کروڑ روپے رکھے گئے ہیں۔ یہ اقدامات یقینا بلوچستان میں ترقی کے جاری عمل پر اچھے اور مثبت اثرات مرتب کریں گے۔</TEXT>
