<DOCNO>2554897</DOCNO>
<HL>رابطہ کونسل کی اپیل پر وکلاء کا سپریم کورٹ سمیت ملک بھر میں عدالتی کارروائیوں کا بائیکاٹ، وکلا کی احتجاجی ریلی، پاکستان بار کونسل نے بائیکاٹ کو غیرضروری قرار دیتے ہوئے اپیل مسترد کردی، اسلام آباد اور راولپنڈی میں بھی وکلا کا عدالتی بائیکاٹ، حکومت کے خلاف نعرے بازی، عدلیہ پر کسی صورت شب خون برداشت نہیں کیا جائے گا، قاضی انور</HL>
<AUTHOR>اردو پوائنٹ</AUTHOR>
<DATELINE> Pakistan 2010-02-15 19:26:17+05</DATELINE>
<TEXT>اسلام آباد، لاہور، کراچی، پشاور، کوئٹہ (اُردو پوائنٹ اخبار تازہ ترین ۔15 فروری۔ 2010ء) وکلاء رابطہ کونسل کی اپیل پرعدلیہ سے اظہار یکجہتی اور صدر زرداری کی طرف سے اعلیٰ عدلیہ میں خلاف آئین تقرریوں کے خلاف وکلاء نے سپریم کورٹ سمیت ملک بھر میں عدالتی کارروائیوں کا بائیکاٹ کیا جبکہ پاکستان بار کونسل نے بائیکاٹ کو غیرضروری قرار دیتے ہوئے اپیل مسترد کردی، مختلف شہروں میں بائیکاٹ کے حامی اور مخالف گروپوں میں کشیدگی پائی گئی ۔ سپریم کورٹ بار ایسوسی ایشن کے صدر قاضی انور کے مطابق ملک بھر میں سپریم کورٹ سے لے کر ماتحت عدالتوں میں وکلاء عدلیہ کے ساتھ اظہار یکجہتی کرتے ہوئے عدالتوں میں پیش نہیں ہوئے اور ملک بھرمیں وکیلوں نے مکمل ہڑتال کی ہے ۔ لاہور میں وکلاپنجاب اسمبلی کے باہر جمع ہو ئے اور انہوں نے پیپلز پارٹی کے بینرز اور جھنڈے نذر آتش کئے اور صدر زرداری کے خلاف نعرے بازی کی جس سے مال روڈ پر ٹریفک جام ہو گیا۔ () اسلام آباد اور جڑواں شہرراولپنڈی میں بھی وکلا نے عدالتوں کا بائیکاٹ کیا اور ریلی نکالی شاہراہ دستور کے سامنے وکلاجمع ہوئے اور انہوں نے حکومت کے خلاف نعرے بازی کی ۔پشاورکے وکلاء برداری نے بھی صدارتی حکم نامے کے خلاف تمام عدالتوں کامکمل بائیکاٹ کیاجبکہ ہائی کورٹ بارایسوسی ایشن کی جنرل باڈی کااجلاس وکلاء گروپوں میں ہڑتال کے معاملے پر اختلافات کے باعث ہنگامہ آرائی کی نذرہوگیا۔ صوبہ سرحد سمیت پشاورکی وکلاء برادری نے صدارتی نوٹیفکیشن کیخلاف پشاورہائی کورٹ اورماتحت عدالتوں کامکمل بائیکاٹ کیا اورعدالتوں میں پیش نہیں ہوئے اس موقع پر عدالتی کام مکمل طور پرٹھپ رہا جبکہ تمام مقدمات بغیرکسی کارروائی کے ملتوی کردئیے گئے جسکے باعث موکلان کوشدیدمشکلات کاسامناکرناپڑا۔بعدازاں ہائی کورٹ بار ایسوسی ایشن کی جنرل باڈی کااجلاس صدرایس ایم عتیق شاہ منعقد ہوا جس میں عبدالطیف آفریدی،بیرسٹرمسعودکوثر،ڈپٹی اٹارنی جنرل قبال مومند،غلام نبی ایڈووکیٹ،فدامحمد اورباقی وکلاء کی بڑی تعدادنے شرکت کی ۔ اجلاس سے خطا ب کرتے ہوئے عبدالطیف آفریدی نے کہاکہ وکلاء کاتین نکاتی ایجنڈ ہے، آئین کی بالادستی،قانون کی حکمرانی اور عدلیہ کی آزادی ،اگر اس تین نکاتی ایجنڈے پر عمل درآمدکیاجائے توعدلیہ اورملکی ادارے مضبوط اور ملک خوشحال ہوگا انہوں نے کہاکہ ملک کے اس نازک صورتحال میں ہمیں محازآرائی نہیں کرنی چاہیے یہ وقت اتحادواتفاق کاہے اورہمیں آئین وقانون کی مضبوط کیلئے مشترکہ جدوجدکرناہوگی اس موقع پر بیرسٹرمسعودکوثرنے کہاکہ اگرہم انتظامیہ میں آمریت کے خلاف ہیں تو ہم عدلیہ میں بھی آمریت کے خلاف ہیں عدلیہ کو ا پنے کام کے لئے چھوڑ دینا چاہیئے کیونکہ کہ سپریم کورٹ کی جانب سے صدر کا حکم معطل کرنا کوئی انہونی بات نہیں بلکہ سول جج بھی یہ اختیار رکھتا ہے اوریہ عدالت اور حکومت کا معمول کا حصہ ہے تاہم وکلاء کو 18 فروری کاانتظار کرناچاہیے اورہڑتالوں سے عدلیہ میں مقدمات کی پینڈنسی میں مزید اضافہ ہوگا۔ اسلام آباد میں شاہراہ دستور پر وکلاء کی جنرل باڈی کا اجلاس منعقد ہونا تھا تاہم بارش کے باعث یہ اجلاس سپریم کورٹ بلڈنگ میں منعقد ہوا ۔ اس موقع پر سپریم کور ٹ بار ایسوسی ایشن کے صدر قاضی انور نے کہا کہ عدلیہ پر کسی صورت شب خون برداشت نہیں کیا جائے گا ۔ اس موقع چیف جسٹس کے حق میں اور حکومت کے خلاف شدید نعرے بازی کی گئی ۔ لاہور میں وکلا رابطہ کونسل کے ارکان نے عدالتی کارروائیوں کا مکمل بائیکاٹ کیا جبکہ چیف جسٹس لاہور ہائی کورٹ خواجہ محمد شریف کی سربراہی میں ججز نے عدالتیں نہ لگانے اور اہم مقدمات کی سماعت اپنے چیمبرز میں ہی کرنے کا فیصلہ کیا۔ دوسری جانب لاہور ہائی کورٹ بار ایسوسی ایشن کے اجلاس میں وکلاء دو حصوں میں بٹ گئے ، ایک گروپ صدر زرداری جبکہ دوسرا چیف جسٹس کے حق میں نعرے بازی کرتا رہا ۔ نعرے بازی کا سلسلہ آدھے گھنٹہ جاری رہنے کے بعد اجلاس ہنگامہ آرائی کی نذر ہو گیا ۔ کراچی میں سندھ ہائی کورٹ ،ملیر بار اور سٹی کورٹ میں عدالتی کارروائیوں کا بائیکاٹ رہا تاہم پیپلز لائیرز فورم نے احتجاج ریکارڈ کراتے ہوئے صدر آصف زرداری کے حق میں نعرے بازی کی اور ریلی نکالی۔ سندھ ہائی کورٹ بار ایسوسی ایشن کے اجلاس میں صدر کی جانب سے ججوں کی تقرری کے خلاف قرار داد منظور کی گئی ۔ ادھر راولپنڈی میں بھی وکلا رابطہ کونسل کی اپیل پر عدالتوں کا مکمل بائیکاٹ رہا۔ وکلاء کی جانب سے ریلیاں نکالی گئیں اور بعض سڑکوں پر ٹائر جلا کر ٹریفک معطل کر دیا گیا ۔ فیصل آباد میں بھی وکلاء نے عدالتوں کا بائیکاٹ کیا ،دیگر شہروں کی طرح یہاں بھی وکلاء کے دو دھڑے بن گئے ،مقامی وکلاء رہنما چوہدری محمد اکرام نے نجی ٹی وی کو بتایا کہ عدلیہ ملک کا اہم ستون ہے اور اس کا احترام کرنا چاہیے ۔ بلوچستان میں بھی ججز کی تعیناتی کے حوالے سے حکومتی اقدامات کے خلاف عدالتی کارروائیوں کا بائیکاٹ کیا گیا ۔بلوچستان بار ایسوسی ایشن کے صدر بازمحمد کاکڑ کے مطابق ججز کی تعیناتی کے حوالے سے حکومتی اقدامات کیخلاف بلوچستان میں بھی عدالتی کارروائیوں کا بائیکاٹ کیا جارہا ہے۔ اٹھارہ فروری کو بلوچستان کے وکلاء عدلیہ کے ساتھ یوم یکجہتی منائیں گے۔ عدالتی بائیکاٹ کے باعث سائلوں کومشکلات کاسامنا کرنا پڑا تاہم بلوچ بارایسوسی ایشن نے بائیکاٹ سے لاتعلقی اختیار کی اور ان کے وکلا عدالتوں میں پیش ہوئے۔ملک بھر سے این این آئی کے بیو روز کے مطابق پاکستان کے چاروں صوبوں میں وکلاء نے صدر آصف علی زرداری کی طرف سے ججوں کی تعیناتی کے لیے چیف جسٹس پاکستان کی سفارش کو رد کرنے کے خلاف اور عدلیہ کے ساتھ اظہار یکجہتی کے لیے ہڑتال کی ہے۔ ہڑتال کا فیصلہ وکلاء رابطہ کونسل کے اجلاس میں کیا گیا۔ سپریم کورٹ بار ایسوسی ایشن کے صدر قاضی انور کے مطابق ملک بھر میں سپریم کورٹ سے لے کر ماتحت عدالتوں میں وکلاء عدلیہ کے ساتھ اظہار یکجہتی کرتے ہوئے عدالتوں میں پیش نہیں ہو رہے اور ملک بھرمیں وکیلوں نے مکمل ہڑتال کی ہے۔وکلاء نے عدلیہ کے ساتھ اظہارِ یکجہتی کے لیے شاہراہِ دستور پر واقع پارلیمنٹ ہاوٴس سے پرائم منسٹر سیکرٹریٹ تک مارچ کی۔ پرائم منسٹر سیکرٹریٹ پر وکلاء سے خطاب کرتے ہوئے سپریم کورٹ بار ایسوسی ایشن کے صدر قاضی انور نے کہا کہ عدلیہ کو مفلوج کرنے کی کوششیں ناکام ہوں گی۔انہوں نے کہا کہ حکومت ہوش کے ناخن لے اور وکلاء جمہوریت کے حق میں ہیں لیکن جمہوریت کا یہ مطلب نہیں کہ من مانی کی جائے۔ انہوں نے صدر آصف علی زرداری اور وزیرِ قانون بابر اعوان کے مستعفی ہونے کا مطالبہ کیا۔ سپریم کورٹ اس معاملے کو خود دیکھ رہی ہے اس لیے اس کے فیصلے کا نتظار کرنا چاہیے تھا ایسے فوری سڑکوں پر نکلنے کا فیصلہ درست نہیں کراچی میں عدالتوں کے بائیکاٹ کے اعلان پر وکلاء میں اختلاف بھی سامنے آیا۔ سندھ ہائی کورٹ اور سٹی کورٹس میں مکمل جبکہ ملیر کورٹس میں جزوی بائیکاٹ کیا گیا ۔ہائی کورٹ بار کی جنرل باڈی کے اجلاس سے سینئر وکیل عبدالحفیظ لاکھو نے خطاب کرتے ہوئے کہا کہ سپریم کورٹ اس معاملے کو خود دیکھ رہی ہے اس لیے اس کے فیصلے کا انتظار کرنا چاہیے تھا ایسے فوری سڑکوں پر نکلنے کا فیصلہ درست نہیں۔ ان کا کہنا تھا کہ وکلاء کو دیکھنا چاہیے کہ وہ کسی کہ ہاتھوں میں کھلونا تو نہیں بن رہے ہیں۔ ہائی کورٹ بار کے صدر رشید رضوی کا کہنا تھا کہ وہ حفیظ لاکھو کی رائے سے اتفاق کرتے ہیں اور وہ بھی ہڑتال کے حق میں نہیں تھے مگر کیونکہ اکثریتی فیصلہ تھا اس لیے انہوں نے بھی اس کی حمایت کی۔اجلاس میں چیف جسٹس افتخار محمد چودھری سے اظہار یکجہتی کے لیے ایک قرار داد بھی منظور کی گئی۔ لاہور ہائی کورٹ کی انتظامی کمیٹی کے اجلاس میں وکلاء کی جانب سے ہڑتال کے باعث مقدمات سماعت موخر کرنے کی درخواست پر غور کیا گیا اور یہ فیصلہ کیا گیا کہ ہائی کورٹ میں صرف ہنگامی اور فوری نوعیت کے مقدمات کی سماعت ہوگی جو جج صاحبان اپنے چیمبر میں کریں گے کراچی سٹی کورٹس اور ملیر کورٹس میں وکلاء کے دو گروہوں میں سخت تلخ کلامی اور نعروں کا تبادلہ ہوا ہے۔ پیپلز لائیرز فورم کی جانب سے حکومت اور دیگر وکلاء کی جانب سے چیف جسٹس کی حمایت میں نعرے بازی کی گئی۔ کراچی بار میں کسی تصادم سے بچنے کے لیے پولیس کو بھی طلب کیا گیا ہے۔واضح رہے کہ اس سے قبل سندھ بار کونسل کے نائب صدر محمود الحسن نے ہڑتال کی حمایت کا اعلان کیا تھا جبکہ اندرون سندھ کے نو سے زائد ارا کین نے اسے جمہوریت دشمن عمل قرار دیا تھا۔ دریں اثناؤکلاء کی ہڑتال کی وجہ سے سپریم کورٹ میں بھی مقدمات پر سماعت نہیں ہو رہی اور صرف انسانی حقوق کے متعلق مقدمات پر سماعت ہوگی۔ اندروں سندھ تمام اضلاع میں وکلاء کا بائیکاٹ تو اختلاف کا شکار رہا لیکن عدالتوں نے کہیں بھی مقدمات کی سماعت نہیں کی۔ تمام اضلاع میں عدالتوں کے سربراہ عدالتوں میں آئے ضرور لیکن اپنے اپنے چیمبر میں بیٹھے رہے۔ بائیکاٹ کے حامی وکلاء تو عدالتوں میں آئے ہی نہیں لیکن بائیکاٹ کے مخالف وکلاء عدالتوں میں آئے اور انہوں نے پہلے مرحلے پر کوشش کی کہ عدالتیں مقدمات کی سماعت کریں ۔حیدرآباد میں بائیکاٹ کے مخالف تقسیم ہو گئے اور انہیں نے بند کمرے میں اجلاس کیا۔ پھر بھی معاملہ حل نہ وہ سکا۔ بعد میں بائیکاٹ کے مخالف وکلاء میں سے ایک گروہ نے ججوں کے خلاف نعرے لگائے۔ حیدرآباد با ر ایسوایشن کے نائب صدر عبدالخالق لغاری نے ججوں کے خلاف نعرے لگاتے ہوئے کہا کہ جج سیاست کررہے ہیں۔ ’انہوں نے کورٹوں میں نہ بیٹھ کر بائیکاٹ کامیاب کیا ہے ۔ ہم ایسے ججوں کی مذمت کرتے ہیں۔‘لاڑکانہ بار ایسوسی ایشن جس میں پیپلز پارٹی کے حامی وکلاء بھاری اکثریت رکھتے ہیں، عدالتیں کھلی تھیں لیکن جج حضرات عدالتوں کی بجائے چیمبر میں بیٹھے رہے ۔ پنجاب میں لاہور سمیت صوبے کے چھوٹے بڑے شہروں میں وکلائنے عدالتوں کا بائیکاٹ کیالاہور ہائی کورٹ میں بار کے عہدیداروں اور سینیئر وکلاء نے پیر کو عدالتوں میں جاکر ججوں کو وکلاء کی ہڑتال کے بارے میں بتایا اور درخواست کی کہ مقدمات پر سماعت نہ کی جائے۔ وکلاء کی درخواست پر لاہور ہائی کورٹ کی انتظامی کمیٹی کا اجلاس ہوا جس کی صدارت چیف جسٹس لاہور ہائی کورٹ جسٹس خواجہ محمد شریف نے کی۔ اجلاس میں وکلاء کی جانب سے ہڑتال کے باعث مقدمات سماعت موخر کرنے کی درخواست پر غور کیا گیا اور یہ فیصلہ کیا گیا کہ ہائی کورٹ میں صرف ہنگامی اور فوری نوعیت کے مقدمات کی سماعت ہوگی جو جج صاحبان اپنے چیمبر میں کریں گے۔ہائی کورٹ بار کے اجلاس میں اس وقت ہنگامہ آرائی سے صورت حال پیدا ہوگئی جب پیپلز پارٹی کے حامی وکیلوں نے صدر آصف علی زرداری کے حق میں نعرے لگانے شروع کردیئے جس پروہاں موجود دوسرے وکلا نے چیف جسٹس پاکستان کے حق میں نعرے لگائے۔ پیپلز پارٹی کے حامی وکلاء نے صدر آصف زرداری کے احکامات کو معطل کرنے والے سپریم کورٹ کے تین رکنی بنچ کے عبوری حکم کو بھی علامتی طور پر نذر آتش کیا۔وکلاء کی ایک بڑی تعداد نے لاہور ہائی کورٹ کے سینیئر ترین جج جسٹس میاں ثاقب نثار سے بھی ملاقات کی اور انہیں گلدستہ پیش کیا۔ وکیلوں نے جسٹس میاں ثاقب نثار کو چیف جسٹس ہائی کورٹ کا عہدہ سنبھالنے سے انکار کرنے پر انہیں خراج تحسین بھی پیش کیا۔ دوسری جانب ضلعی بار کے اجلاس میں موجود وکیلوں نے صدراتی احکامات کے خلاف ریلی نکالنے کا مطالبہ کیا جس کی لاہوربار کے صدر ساجد بشیر نے مخالفت کی تاہم اجلاس میں موجود وکیلوں نے صدر بار کے فیصلے کو مسترد کر دیا اور ضلعی بار سے ریلی نکالی۔ جب یہ ریلی لاہورہائی کورٹ بار پہنچی تو اس میں ہائی کور بار کے وکیل بھی شامل ہوگئے۔ریلی میں شامل وکلاء نے چیف جسٹس پاکستان افتخار محمد چودھری کے حق میں زبردست نعرے لگائے اور مال روڈ پر پیپلز پارٹی کے بینروں کو پھاڑ کر انہیں آگ لگا دی۔ وکلاء کی ریلی پنجاب اسمبلی پہنچ کر اختتام پذیز ہوئی جہاں وکلاء رہنماوٴں کے خطاب کے بعد وکیل منتشر ہوگئے۔پشاور میں بھی وکلاء صدر آصف زرداری کے احکامات کے خلاف احتجاج کرتے ہوئے عدالتوں میں پیش نہیں ہوئے اور عدالتی کارروائی کا بائیکاٹ کیا۔ بلوچستان میں وکلاء برادری ہڑتال کے مسئلے پر تین حصوں میں تقسیم ہو گئی بعض عدالتوں میں وکلاء برادری پیش ہوئے جبکہ بعض وکلاء جو پی پی پی کے حامی تھے وہ عدالتوں میں حاضر ہو گئے اندرون بلوچستان سے ملنے والی اطلاع کے مطابق زیادہ تر وکلاء عدالتوں میں حاضر ہوئے تاہم کوئٹہ میں مقامی عدالتوں میں وکلاء کی حاضر ی بہت کم رہی ۔</TEXT>
