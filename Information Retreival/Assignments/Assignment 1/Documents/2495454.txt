<DOCNO>2495454</DOCNO>
<HL>وزیراعظم کاامن کا راستہ اختیار کرنے والے عسکریت پسندوں سے مذاکرات‘سرکاری اداروں میں تعینات فوجی افسروں کی دو ہفتوں میں واپسی‘وزیراعظم آفس کے بجٹ میں 40 فیصد کمی‘اسمبلی میں وزیراعظم وقفہ سوالات شروع کرنے‘مدرسہ ویلفیئر اتھارٹی کے قیام‘گندم کی امدادی قیمت 510 سے بڑھا کر 625 روپے فی 40 کلو گرام‘نیب کو انتظامیہ سے عدلیہ کے تابع کرنے ،ایف سی آر قانون کے خاتمے‘مزدوراورطلبہ یونینز کی بحالی کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2008-03-29 13:14:33+05</DATELINE>
<TEXT>اسلام آباد(اردوپوائنٹ اخبا ر تازہ ترین29 مارچ 2008 ) وزیراعظم سید یوسف رضا گیلانی نے جمہوریت اور امن کا راستہ اختیار کرنے والے عسکریت پسندوں سے مذاکرات‘سرکاری اداروں میں تعینات فوجی افسروں کی دو ہفتوں میں واپسی‘رواں سال 2200 میگاواٹ بجلی کے پلانٹ لگانے‘وزیراعظم آفس کے بجٹ میں 40 فیصد کمی‘اسمبلی میں وزیراعظم وقفہ سوالات شروع کرنے‘مدرسہ ویلفیئر اتھارٹی کے قیام‘گندم کی امدادی قیمت 510 سے بڑھا کر 625 روپے فی 40 کلو گرام‘نیب کو انتظامیہ سے عدلیہ کے تابع کرنے ‘وی آئی پی کلچر کے خاتمے‘ایک سال میں کنکرنٹ لسٹ ختم کرنے‘ایف سی آر قانون کے خاتمے‘مزدور اور طلبہ یونینز کی بحالی کا اعلان کر دیا ہے اور کہا ہے کہ جمہوریت کی راہ میں جانی و مالی قربانی دینے والوں کو امداد دیں گے روزگار کیلئے خصوصی کمیشن قائم کیا جائے گا-فاٹا میں خصوصی پیکج دیں گے توانائی کی بچت کیلئے خصوصی سکیم شروع کی جائے گی اور وہ دن دور نہیں جب عوام کو اندھیروں سے روشنی میں لائیں گے-واپڈا بڑے ڈیموں کی سٹڈیز مکمل کرے-غیر ضروری چراغاں کی اجازت نہیں ہو گی-مزدور کی کم از کم اجرت 6000 ہزار ‘شہری اور دیہی علاقوں میں رہائش کی خصوصی سکیمیں شروع کی جائیں گی -سی این جی بسیں عام کریں گے ماضی میں احتساب مذاق بن کر رہ گیا نظام عدل کو آزاد دیکھنا چاہتے ہیں-کوئی فرد یا ادارہ مستثنی نہیں ہو گا-کشمیریوں کی قربانیاں رائیگاں نہیں جائیں گی جب تک مسئلہ حل ہوتا نظر نہ آئے سی بی ایمز مفید نہیں-ملک بھر میں سیاسی قیدیوں کے مقدمات کا جائزہ لیں گے-اللہ کی مدد پر ایمان‘نصب العین پر یقین اور قائدین و کارکنوں کے جذبے پر بھروسہ ہے قوم کی امیدوں پر پورا اتریں گے- ہفتہ کو قومی اسمبلی میں اعتماد کے ووٹ کی قرارداد متفقہ طور پر منظور ہونے کے بعد ایوان سے خطاب کرتے ہوئے وزیراعظم نے کہا کہ میں رب العزت کا شکر گزار ہوں کہ اس نے مجھے میلادالنبی کے اس مبارک مہینے میں یہ اعزاز بخشا ہے میں سب سے پہلے بابائے قوم قائداعظم محمد علی جناح کو سلام عقیدت پیش کرتا ہوں جنہوں نے آئینی قانونی جدوجہد سے پاکستان حاصل کیا- میں قائد عوام شہید ذوالفقار علی بھٹو کو سلام پیش کرتا ہوں جنہوں نے عوام کے حقوق کی جنگ لڑتے ہوئے جان کا نذرانہ پیش کیا-دختر مشرق محترمہ بے نظیر بھٹو کو سلام پیش کرتا ہوں جن کی شہادت سے ایک بار پھر جمہوریت کی شمع ملک میں روشن ہو ئی- ان کارکنوں کو بھی سلام پیش کرتا ہوں جنہوں نے قائدین کی راہ پر چلتے ہوئے جام شہادت نوش کیا ان کو بھی سلام یش کرتا ہوں جنہوں نے جیل کی طویل مشقتیں برداشت کیں- پارٹی کے چیئرمین بلاول بھٹو اور شریک چیئرمین آصف علی زرداری کا شکریہ ادا کرتا ہوں کہ انہوں نے مجھے قومی ذمہ داری کا اہل سمجھا-میں اتحادی قائدین میاں نواز شریف‘اسفندیار ولی اور مولانا فضل الرحمان کا بھی مشکور ہوں کہ انہوں نے مجھ پر اعتماد کیا- ایم کیو ایم کے قائد الطاف حسین ‘فاٹا کے اورکزئی‘فنگشنل لیگ کے پیر پگاڑا اور آج اپوزیشن کا بھی بے حد مشکور ہوں کہ جنہوں نے مجھے اعتماد کا ووٹ دیا- میں اپنی پارلیمانی پارٹی کے اراکین اور کارکنوں کے تعاون کا شکرگزار ہوں میری اللہ تعالی سے دعاء ہے کہ مجھے قائدین کے اعتماد اور قوم کے اعتماد پر پورا اترنے کی توفیق دے -میں یقین دلانا چاہتا ہوں کہ مشکل وقت میں ساتھ دینے والے دوستوں کو فراموش نہیں کریں گے-جمہوریت کی بحالی کی راہ میں اے پی ڈی ایم کو بھی ساتھ لے کر چلیں گے آج کا دن جمہوریت کی طرف ایک اور اہم قدم ہے اس منزل کی طرف سفر کا آغاز کرنا ہے جس کا تعین قائد بے نظیر بھٹو نے کیا تھا ہم ان کے مشن کو پورا کرنے کا عہد کرتے ہیں-پی پی کو یہ اعزاز حاصل ہے جس کے دو رہنماؤں نے خون سے جمہوریت کی آبیاری کی ایک رہنماء کو عدالتی قتل اور دوسری رہنماء کو ان لوگوں نے قتل کیا جو قانون کی حکمرانی اور جمہوریت کا فروغ نہیں چاہتے-یوسف رضا گیلانی نے کہا کہ آج ایوا ن نے مجھے بڑے اعزاز سے نوازا ہے اور میرے کندھے پر بھاری ذمہ داریاں بھی ڈال دی ہیں میں ہر دم ثابت قدم رہوں گا-پیپلزپارٹی کے کارکنوں سمیت سمیت جمہوری قوتیں میرے ہم قدم ہوں گی -عوام سے کہنا چاہتا ہوں کہ ہم ہر دم ان کے ساتھ ہیں ان کا دکھ ہمارا دکھ ان کی تکلیف ہماری تکلیف اور ان کی خوشی میں ہماری خوشی ہے۔ () ہمیں ان کی عزت عزیز ہے اللہ تعالی قوم کی قسمت بدلے گا اس حکومت کو چاروں صوبوں کی حمایت حاصل ہے ہم تمام علاقوں کے مفادات کا مشترکہ خیال رکھیں گے ہمارا پیغام امید اور اتحاد ہے -ہم آزادی اور روشنی کو لیکر آگے چلیں گے انہوں نے کہا کہ ملک اس وقت تک مضبوط نہیں ہوتے جب تک ادارے مضبوط نہ ہوں ہم تمام اداروں کو مستحکم بنائیں گے امن قائم کریں گے کیونکہ امن ہو گا تو ترقی کے مواقع میسر ہوں گے اور ملک میں خوشحالی آئے گی- آج پاکستان مشکل دور سے گزار رہا ہے ہم چیلنجوں سے ڈرنے والے نہیں ان کا ہر حال میں مقابلہ کریں گے- انشاء اللہ ان ترجیحات پر عملدرآمد سے ملک میں کھٹن ختم ہو گی دہشت گردی یا انتہا پسندی بڑا مسئلہ ہے جنہوں نے ملک کی سلامتی کو خطرے میں ڈال رکھا ہے دہشگردی کا خاتمہ اولین ترجیح ہو گی یہ ہماری اپنی جنگ ہے لا تعداد معصوم بچے اور جوان شہید ہوئے ہیں کچھ لوگوں نے تشدد کو اظہار رائے کا ذریعہ بنایا ہے ان سے گزارش ہے کہ تشدد کا راستہ ترک کریں جمہوریت کا راستہ اختیار کریں اور ہتھیار ڈال دیں- ہم امن کا راستہ اختیار کرنے والوں سے مذاکرات کریں گے- وزیراعظم نے کہا کہ قبائلی علاقوں میں سیاسی سیاسی معاشی استحکام کی ضرورت ہے اس مقصد کیلئے خصوصی پیکج دیں گے جو دہشت گردی کے خلاف اہم ستون ہو گا-دوسرا مسئلہ مہنگائی بے روزگاری ہے ہم بے روزگارکو روزگار اور تعلیم دیں گے ہم ریاست سے سماجی ومعاشرتی انصاف کا عزم رکھتے ہیں ترقی اور خوشحالی کے مواقع قوم کو دیں گے- استحصال کا خاتمہ اولین ترجیح ہے- ہماری بدقسمتی ہے کہ جمہوریت کی گاڑی پٹڑی پر چڑھتی اور اترتی رہی جس سے ترقی اور خوشحالی خواب رہی -حقیقی جمہوریت کے قیام اور اداروں کے درمیان توازن ضروری ہے-انہوں نے کہا کہ ہم آرمی چیف کے فیصلے کا خیر مقدم کرتے ہیں جس کے تحت تمام افسران کو واپس بلایا گیا اس سے فوج کے وقار میں اضافہ ہوا اور سول افسران ذمہ داریاں سنبھالیں گے حکمرانی صرف عوام کا حق ہے - جن سول اداروں میں فوجی افسران تعینات ہیں انہیں دو ہفتوں میں واپس بلایا جائے-انہوں نے کہا کہ بجلی‘ پانی اور آٹے بحران سرفہرست ہیں عوام سے جھوٹ نہیں بولنا چاہئے افسوس سے کہنا پڑ رہا ہے کہ ان مسائل کا فوری حل ممکن نہیں- اس وقت ملک کو 3000 میگاواٹ کی کمی ہے جو اگلے سال چار ہزار ہو جائے گی- خدشہ ہے کہ گرمی میں زیادہ لوڈ شیڈنگ نہ کرنا پڑے کیونکہ نئے پلانٹس کے لئے وقت درکار ہو گا- قیام پاکستان سے آج تک سب سے زیادہ سرمایہ کاری پی پی کے گزشتہ دور میں ہوئی جس کے نتیجے میں 3078 میگاواٹ بجلی ملی اور اس شعبے میں 3.5 ارب ڈالر سرمایہ کاری ہوگی-1976ء میں تربیلا ڈیم کے بعد 1994ء میں غازی بروتھا سے بجلی کی پیداوار شروع ہوئی قوم کو یقین دلاتے ہیں کہ بجلی پیدا کرنے کیلئے نئے یونٹس لگائیں گے اور وہ دن دور نہیں جب عوام کو اندھیرے سے روشنی میں لائیں گے اسی سال 200 2 میگاواٹ بجلی کے پلانٹس لگائے جائیں گے اور انرجی سیور بلبوں کے ذریعے بھی بچت کی جائے گی اس مقصد کیلئے پیبکو کو مناسب قیمت پر بلب فراہم کرنے کی ہدایت کی گئی ہے تھر کول سے پہلے مرحلے میں پانچ ہزار میگاواٹ بجلی کا منصوبہ بنایا گیا ہے اسے 20 ہزار تک لائیں گے-واپڈا بڑے ڈیموں کی سٹیڈیز اورجائزے مکمل کرے تاکہ آبی ذخائر سے زیادہ بجلی حاصل کی جا سکے-کیٹی بندر منصوبے کیلئے سرمایہ کاری کی دعوت دی جائے گی توانائی کیلئے مزید منصوبوں کا اعلان کریں گے کیونکہ پانی پٹرول کی طرح قیمتی اثاثہ ہے اور آئندہ جنگیں بھی پانی کیلئے ہوں گے اور پاکستان پانی کی دولت سے مالا مال ہے اس اثاثے کو بچانا ہے -پانی کا ضیاع روکنے کیلئے نہری کھالوں کو پختہ کریں گے-چھوٹے ڈیمز بنا کر بجلی اور پانی کی ضروریات پوری کریں گے ان منصوبوں پر ہنگامی عملدرآمد ہو گا-دنیا میں وہی قومی ترقی کرتی ہیں جو اپنے وسائل سوجھ بوجھ سے استعمال کریں - قومی بچت مہم شروع کریں گے۔ جس کا آغاز وزیراعظم کے دفتر سے ہو گا- وزیراعظم آفس کے بجٹ میں 40 فیصد کمی کی جا رہی ہے امید ہے کہ دیگر ادارے بھی اس کی تقلید کریں گے کابینہ کے وزراء 1600 سی سی سے زائد گاڑیاں استعمال نہیں کریں گے-اندرون ملک پروازوں میں وزراء کو صرف اکانومی پلس کی اجازت ہو گی غیر ضروری چراغاں بند کریں گے-سادگی کے ساتھ ساتھ جمہوری قدروں کے فروغ کیلئے بنیادی اقدامات اٹھا رہے ہیں قومی اسمبلی میں وزیراعظم وقفہ سوالات شروع کریں گے جس میں وزیراعظم عوامی نمائندوں کے سوالوں کا براہ راست جواب دے گا-وزیراعظم نے کہاکہ غربت بڑا قومی مسئلہ ہے اس سے شدت پسندی اور دیگر مسائل جنم لیتے ہیں ہم روزگار پر توجہ دیں گے اس مقصد کیلئے ایمپلائمنٹ کمیشن قائم کیا جائے گا جو سرکاری و نجی شعبے میں ملازمتیں پیدا کرنے کی منصوبہ سازی کرے گا-ایک اور کمیشن تعلیم یافتہ نوجوانوں کو دو سال تک روزگار مہیا کرے گا-نیشنل ایمپلائمنٹ سکیم کے تحت 50فیصد اضلاع میں ہر گھرانے کے ایک فرد کو یقینی ملازمت دی جائے گی-سماجی ترقی اور صحت کے شعبے کو فروغ دیا جائے گا اس سے بھی ہزاروں ملازمتیں ملیں گی مدرسہ ویلفیئر اتھارٹی بنائیں گے مدارس میں یکساں نصاب اور بیرونی طلباء کی رجسٹریشن ہو گی جبکہ ان کو دی جانے والی رقوم کا آڈٹ کیا جائے گا-وزیراعظم نے کہا کہ مکان بھی آج کا ایک بڑا مسئلہ ہے نہ صرف غریب بلکہ متوسط طبقہ بھی مکان بنانے کی طاقت نہیں رکھتا-ہماری ذمہ داری ہے کہ ہر شہری کو مکان بنانے میں مدد دیں اس مقصد کیلئے سکیم کا آغاز ہو گا دیہی علاقوں میں سرکاری زمین پر پانچ مرلہ سکیم کا آغاز ہو گا-شہری علاقوں میں 80 مربع گز پلاٹ اور فلیٹس کی منصوبہ بندی کریں گے غریب عوام سب سے زیادہ اہم ہیں سرکاری ملازمین کیلئے رہائشی سہولیات یقینی بنائیں گے اور ہماری کوشش ہو گی کہ ہر سرکاری ملازم کو ریٹائرمنٹ کے وقت مکان ملے اس مقصد کیلئے صوبوں سے بھی کہیں گے-انہوں نے کہا کہ ہم صاف ستھرے ماحول کی اہمیت سے آگاہ ہیں اس مقصد کیلئے سی این جی بسوں کو عام کریں گے اس سے بھی عوام کو روزگار ملے گا زراعت ایک اہم شعبہ اور معیشت کی ریڑھ کی ہڈی ہے اس کی ترقی کیلئے بھرپور توجہ کی ضرورت ہے خوردنی تیل کی درآمد پر ایک ارب ڈالر سالانہ خرچ کرتے ہیں-قیمتی زرمبادلہ بچانے کیلئے مناسب علاقوں میں سورج مکھی کی کاشت کو فروغ دیا جائے گاہمارا کسان مشکلات کا شکار ہے وہ غیرت مند ہے ہم اس کے دکھ کو جانتے ہیں کسان خوشحال ہو گا تو پاکستان خوشحال ہو گا اس مقصد کیلئے اقدامات کا اعلان کرتے ہوئے وزیراعظم نے کہا کہ گندم کی امدادی قیمت 510 سے بڑھا کر 625 روپے فی چالیس کلو گرام ہو گا گندم کا ذخیرہ یقینی بنائیں گے تاکہ عوام کو قطاروں میں کھڑا نہ ہونا پڑے سمگلنگ اور ذخیرہ اندوزی سے آہنی ہاتھوں سے نمٹیں گے چھوٹے کسانوں کیلئے انشورنس سکیم ہو گی سستی کھادیں فراہم اور لائیو سٹاک پر خصوصی توجہ دیں گے-یوسف رضا گیلانی نے کہا کہ میثاق جمہوریت اور اعلان مری پر مکمل عملدرآمد ہو گاججوں کی بحالی کیلئے حکومت کردار ادا کرے گی اس مقصد کیلئے پہلا قدم لے چکے ہیں-میں یقین دلانا چاہتا ہوں کہ خود اعتمادی اور شفافیت ہماری اہم پالیسی ہو گی-ماضی میں احتساب مذاق بن کر رہ گیا ہم نظام عدل کو آزاد دیکھنا چاہتے ہیں کوئی فرد یا ادارہ اس سے مستنثی نہیں ہو گا- ایکسٹرا جوڈیشل نظام کو برقرار نہیں رکھا جا سکتا اس لیے میں اعلان کرتا ہوں کہ نیب عدلیہ کے تابع ہو گا انتظامیہ کے تابع نہیں ہو گا-وی آئی پی کلچر ختم کریں گے اس کا آغاز منتخب نمائندوں سے ہو گا ہوائی اڈوں پر ان نمائندوں کیلئے مخصوص کاوئنٹر ختم کئے جا رہے ہیں سب سے بڑا جھنڈا پارلیمنٹ ہاؤس پر لہرائے گا -وزیراعظم نے اعلان کیا کہ محترمہ بے نظیر بھٹو کے لیڈی ہیلتھ ورکرز پروگرا م کو توسیع دی جائے گی اور اسے چھوٹے علاقوں تک بھی بڑھایا جائے گا غریب لوگوں کو مفت قومی شناختی کارڈ دیں گے-موثر احتسابی عمل کیلئے عوام کو میڈیا کے ذریعے کمیٹیوں تک رسائی دیں گے اور عوام کو پبلک اکاؤنٹس کمیٹی کی کاروائی دیکھنے کا موقع دیا جائے گا آئین فیڈریشن کو مضبوط کرانے کی بات کرتا ہے اس مقصد کیلئے ہم صوبائی خود مختاری یقینی بنائیں گے اور ایک سال میں کنکرنٹ لسٹ کو ختم کر دیا جائے گا- تمام صوبوں کو آئینی جائز حقوق دلوائیں گے ماضی میں بلوچستان کے ساتھ بڑی زیادتی ہوئی جس پر ہم نے معافی بھی مانگی ہے ان مظالم کا ازالہ ضروری ہے ہم متاثرین کو فوری سستا انصاف دیں گے-رواداری کے فروغ کیلئے مفاہمتی کمیشن بنایا جائے گا جو متاثرین کے زخموں پر مرہم رکھے گا-خارجہ پالیسی کا ذکر کرتے ہوئے وزیراعظم نے کہا کہ ہم امن خیر سگالی پرامن بقائے باہمی جیو اور جینے دو اور برابری کی بنیاد پر تعلقات کو فروغ دیں گے ہم دنیا کو عزت و احترام سے دیکھتے ہیں اور دنیا سے بھی یہی توقع رکھتے ہیں امریکہ اور یورپ سے تعلقات کو فروغ دیں گے کشمیریوں کو یقین دلاتے ہیں کہ ان کے قربانیاں رائیگاں نہیں جائیں گی ہم مذاکرات کو آگے بڑھائیں گے اور ہم اس امر پر یقین رکھتے ہیں کہ اعتماد سازی کے اقدامات اس وقت تک مفید نہیں جب تک اصل مسئلہ عوامی امنگوں کے مطابق حل ہوتا نظر نہ آئے-خارجہ پالیسی کا اہم ستون ہے کہ ہم اسلامی دنیا سے تعلقات مضبوط بنائیں گے پاک چین دوستی کے ٹو سے زیادہ بلند اور بحر ہند سے زیادہ گہری ہے اسے مزید مستحکم بنائیں گے انہوں نے کہا کہ مضبوط اور پرامن افغانستان ہمارے مفاد میں ہے ہم اسے ترقی اور خوشحالی کی راہ پر دیکھنا چاہتے ہیں وزیراعظم نے کہا کہ جمہوریت کی بنیاد فرد کی آزادی ہے اور فرد کی آزادی کیلئے میڈیا کی آزادی ضروری ہے فریڈم آف انفارمیشن قانون لائیں گے جس کا خاکہ موجود ہے اور ایسی اطلاعات عوام تک پہنچائیں گے۔ جن کے ذریعے کرپشن کو روکا جا سکا اس مقصد کیلئے قانون میں دور رس تبدیلی ضروری ہے اخباری کارکنوں اور صحافیوں کو ملازمت کا تحفظ دیں گے ویج بورڈ ایوارڈ کے نفاذ کی کوشش کریں گے اور معاوضہ کے قوانین کو بہتر بنایا جائے گا پمرا وزارت اطلاعات کا ذیلی محکمہ ہو گا جو الیکٹرانک میڈیا کے فروغ کیلئے کام کرے گا ہمارا عزم ہے کہ مزدوروں کے مفادات کے خلاف قوانین میں ترمیم لائیں گے اور انہیں آئی ایل او کے تقاضوں کے مطابق ڈھالیں گے- وزیراعظم نے ٹریڈ یونینز اور سٹوڈنٹس یونینز کی بحالی کا اعلان کرتے ہوئے کہا کہ جن لوگوں کو مختلف اداروں سے نکالا گیا ہے ان کے کیسوں کا جائزہ لیں گے اور مزدور کی کم از کم اجرت 6000 تک لائیں گے اقلتیں معاشرے کا اہم حصہ ہیں اور وہ برابر کے شہری ہیں -انہیں تمام آئینی قانونی مذہبی اور سماجی حقوق دیں گے ہمارا عزم ہے کہ ہر ادارے میں ان کی نمائندگی اور ملک بھر میں تمام سیاسی قیدیوں کے مقدمات کا جائزہ لینا ہماری پہلی ترجیح ہو گی جمہوریت کی بحالی کیلئے جن لوگوں نے جانی و مالی نقصان اٹھایا ان کے ورثاء کو امداد دیں گے ان شہیدوں کی یاد اس طرح منائیں گے کہ وہ مشعل راہ ثابت ہوں ان کی بیواؤں اور یتیموں کو وظائف دیئے جائیں گے وزیراعظم نے قبائلی علاقوں میں فرسودہ ایف سی آر قانون کے خاتمے کا اعلان کرتے ہوئے کہا کہ اس مقصد کیلئے سینٹ پہلے ہی قرارداد منظور کر چکی ہے جو سرکاری ملازمین بیماری ‘حادثے‘دہشت گردی یا کسی وجہ سے اپنے عہدے کے اہل نہیں رہے انہیں مکمل پنشن مراعات دی جائیں گی اور اس کیلئے دس سال کی شرط ختم کر دی گئی ہے غریب ملازمین کو تنگ کرنا چھوڑ دیں ہم برداشت اخوت اور مساوات کے فروغ کیلئے جدوجہد جاری رکھیں گے اور انسانی عظمت اور حقوق کی حفاظت کریں گے ہمارے ارادے مضبوط عزم غیر متزلزل اور یقین یقین محکم ہے اللہ کی مدد پر یقین اور نصب العین پر یقین ہے قائدین اور کارکنوں کے جذبے پر بھروسہ ہے ہم قوم کی امیدوں پر پورے اتریں گے اللہ ہمارا حامی و ناصر ہو- سید یوسف رضا گیلانی ایوان کے تمام ارکان سے اعتماد کا ووٹ حاصل کرنے والے ملک کے پہلے وزیراعظم بن گئے ہیں۔ ۔ قومی اسمبلی کے اجلاس کے دوران حکومتی اور اپوزیشن جماعتوںکے تمام ارکان کی طرف سے وزیراعظم کو اعتماد کا ووٹ دیا گیا۔ قومی اسمبلی کا اجلاس اسپیکر فہمیدہ مرزا کی زیر صدارت تلاوت کلام پاک سے شروع ہوا۔ پیپلزپارٹی کے رکن نوید قمر نے وزیراعظم کو اعتماد کا ووٹ دینے کی قرارداد پیش کی۔ تاہم اسفندیار ولی کی طرف سے توجہ دلانے پر ووٹنگ کرانے کے بجائے ایوان کے تمام ارکان کی طرف سے مشترکہ طور پر وزیراعظم پر اعتماد کا اظہار کیا گیا۔ ایوان سے خطاب کرتے ہوئے پاکستان مسلم لیگ کے پارلیمانی لیڈر سید فیصل صالح حیات نے اپنی جماعت کی طرف سے وزیراعظم سید یوسف رضا گیلانی کی حمایت کا اعلان کیا گیا۔ انہوںنےکہا کہ عوام کے مینڈیٹ کو تسلیم کرتے ہوئے وزیراعظم سید یوسف رضا گیلانی کی حمایت کی ضرورت ہے۔ جبکہ متحدہ قومی موومنٹ کے رہنماء ڈاکٹر فاروق ستار نے اپنی جماعت کی طرف سے وزیراعظم کی حمایت کا اعلان کرتے ہوئے اس توقع کا اظہار کیا کہ جس طرح پورے ایوان نے وزیراعظم پر اعتماد کا اظہار کیا ہے وہ بھی اپوزیشن کو ساتھ لیکر چلیںگے۔ جبکہ مسلم لیگ فنکشنل کی طرف سے وزیراعظم کی حمایت کا اعلان کرتے ہوئے جہانگیرترین نے کہا کہ عوام اپنے مسائل کا حل چاہتے ہیںوہ نہیں چاہتے کہ سیاستدان آئندہ پانچ سال کے دوران رسہ کشی میں مشغول ہوجائیں۔ جبکہ پیپلزپارٹی شیرپاؤ کے رہنماء آفتاب احمد شیرپاؤ نے بھی وزیراعظم کی حمایت کا اعلان کیا۔ وزیراعظم سید یوسف رضا گیلانی نے اعتماد کا اظہار کرنے پر ایم کیو ایم کے قائد الطاف حسین، میاں نوازشریف، اسفندیار ولی، مولانا فضل الرحمان، آصف زرداری اور بلاول بھٹو کا شکریہ ادا کیا۔</TEXT>
