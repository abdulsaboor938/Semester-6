<DOCNO>2074517</DOCNO>
<HL>بجٹ سے مہنگائی بڑھے گی، گھر کا کچن چلانا مشکل ہو جائیگا: خواتین</HL>
<AUTHOR>نوائے وقت</AUTHOR>
<DATELINE> Pakistan 2014-06-04 03:12:24+05</DATELINE>
<TEXT>لاہور (لیڈی رپورٹر) وفاقی بجٹ پر مختلف شعبہ ہائے زندگی سے تعلق رکھنے والی خواتین نے اپنے ردعمل میں کہا ہے کہ وفاقی بجٹ انتہائی غیرمتوازن اور غیرحقیقی الفاظ کاگورکھ دھندا ہے، یہ عوام دوست ہے نہ ویمن فرینڈلی، خوشنما وعدوں اور خوشحالی کے خواب دکھا کر عوام کو بیوقوف بنانے کی کوشش کی گئی ہے مگر عوام اب باشعور ہو چکے ہیں، بجٹ سے مہنگائی بڑھے گی، گھر کا کچن چلانا بھی مشکل ہو جائیگا، بجٹ انتہائی متوازن اور عوامی امنگوں کا ترجمان ہے، ان خیالات کاظہار وفاقی بجٹ پر مختلف شعبہ ہائے زندگی سے وابستہ خواتین نے نوائے وقت سے گفتگومیں ملے جلے ردعمل کا اظہار کرتے ہوئے کیا۔ تحریک انصاف کی رہنماؤں سلونی بخاری، شمسہ علی ایڈووکیٹ اور طلعت نقوی نے کہا کہ بجٹ میں عام آدمی کوکوئی ریلیف نہیں دیا گیا، پرچون فروشوں پر ٹیکس عائد کرنے سے بھی غریب ہی سب سے زیادہ متاثرہوگا۔ پیپلز پارٹی شعبہ خواتین پنجاب کی صدر بیلم حسنین اور فائزہ ملک نے کہاکہ بجٹ میں امیروں کو نوازا گیا ہے۔ مسلم لیگ ن کی ارکان اسمبلی عارفہ خالد اور شائستہ پرویز ملک نے کہاکہ بجٹ اچھا اور خوش آئند ہے، مزدور کی کم از کم اجرت بارہ ہزار، کم از کم پنشن چھ ہزار روپے اچھا اقدام ہے۔ خواتین اساتذہ فضیلہ کوثر اور راحت نیلم نے کہا کہ سرکاری ملازمین کی تنخواہوں میں دس فیصد اضافہ اونٹ کے منہ میں زیرے کے مترادف ہے۔ گھریلوخواتین آسیہ اورشازیہ نے کہاکہ بجٹ میں مٹھی بھر مراعات یافتہ طبقے کو نوازا گیا ہے۔ ورکنگ خواتین آفرین فاطمہ اور ماریہ کوکب نے کہا کہ بجٹ میں ہر سال مہنگائی میں اضافہ کر دیا جاتا ہے اور پھر سارا سال منی بجٹ آتے رہتے ہیں۔ ق لیگ کی ماجدہ زیدی نے کہا کہ یہ غریب کش بجٹ ہے۔</TEXT>
