پاکستانی شوٹرعالمی مقابلے میں پانچویں پوزیشن حاصل کرنے میں کامیاب
واشنگٹن: امریکی ریاست الابامہ میں ہونے والے شوٹنگ کے عالمی مقابلے میں پاکستانی نوجوان پانچویں پوزیشن پر جگہ بنانے میں کامیاب ہوگیا، ایونٹ میں دنیا بھر سے ساڑھے تین سو سے زائد شوٹر شرکت کررہے تھے۔ تفصیلات کے مطابق امریکا میں ہونے والی آئی ڈی پی اے نیشنل شوٹنگ چیمپئن شپ میں کراچی سے تعلق رکھنے والے حمزہ زاہد پانچویں نمبر پر آئے ہیں ، انہوں نے ای ایس پی ایکسپرٹ راؤنڈ میں کل ساٹھ شوٹرز کے درمیان پانچویں پوزیشن حاصل کی ہے۔ امریکی ریاست الابامہ میں ہونے والے اس ایونٹ کی مختلف کیٹیگریز میں دنیا بھر سے آئے 377 شوٹرز حصہ لے رہے ہیں ، ایکسپرٹ کیٹیگری میں دنیا کے مختلف ممالک کے ساٹھ بہترین شوٹرز موجود تھے ، جن میں حمزہ زاہد پانچویں پوزیشن پر جگہ بنانے میں کامیاب رہے۔  مقابلے میں کھلاڑیوں کو نائن ایم ایم پستول سے مختلف اہداف کو برق رفتاری سے نشانہ بنانا تھا، مقابلے میں سرعت کے ساتھ اپنی جگہ تبدیل کرتے ہوئے بھی نشانہ بازی میں مہارت کا مظاہرہ کرنا تھا۔ پانچویں پوزیشن پر آنے والے حمزہ نہ صرف ایکسپرٹ کیٹیگری کے پانچ بہترین شوٹرز میں جگہ بنانے والے واحد پاکستانی بنے بلکہ انہوں نے آئی ڈی پی اے ورلڈ چیمپئن شپ کے لیے کوالیفائی بھی کرلیا۔ اے آروائی نیوز سے گفتگو کرتے ہوئے حمزہ زاہد کا کہنا ہے کہ وہ اپنی مدد آپ کے تحت امریکا آئے ہیں ، اگر انہیں حکومت کی جانب سے مشق کے لیے ایمونیشن ( گولیاں ) فراہم کی جائیں تو وہ اور زیادہ اچھی کارکردگی دکھا سکتے ہیں ، حمزہ کا کہنا تھا کہ پاکستان میں گولیا ں بہت مہنگی ہیں اور مشق کے لیے وافر مقدار میں درکار ہوتی ہیں۔ فی الحال وہ اپنی مدد آپ کے تحت مشق جاری رکھے ہوئے ہیں اور امریکا میں ہونے والی چیمپئن شپ میں حصہ لینے کے لیے بھی از خود آئے ہیں۔ comments
