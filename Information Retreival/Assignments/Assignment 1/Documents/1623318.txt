<DOCNO>1623318</DOCNO>
<HL>قصور :زینب کیس میں ڈی این اے پر 40 سالہ شخص کی خودکشی</HL>
<AUTHOR>نوائے وقت</AUTHOR>
<DATELINE> Pakistan 2018-01-30 06:10:34+05</DATELINE>
<TEXT>لاہور(وقائع نگار خصوصی+ نامہ نگاران + نمائندہ نوائے وقت) ضلع کچہری لاہور کی عدالت نے بچوں کی فحش ویڈیو بنا کر اَپ لوڈ کرنے اور چائلڈ پورنو گرافی میں ملوث ملزم کا 4 دن کا جسمانی ریمانڈ منظور کر لیا۔ایف آئی اے سائبر کرائم سرکل نے ملزم تیمور مقصود کو گرفتار کر کے عدالت پیش کیا۔ دوسری جانب ملک بھر میں بچوں کے خلاف جنسی تشدد اور ان کی نازیبا ویڈیو بنا کر انٹرنیٹ پر اَپ لوڈ کرنے والوں کیخلاف ایف آئی اے سائبر کرائم کی خصوصی ٹیم نے ملزموں کے خلاف کارروائی شروع کر دی ۔ملزم تیمور کو اسلام آباد منتقل کر دیا گیا ،کراچی اور پنجاب میں بچوں کے خلاف جرائم میں ملوث ملزموں کے خلاف 2,2مقدمات درج کرلئے گئے ہیں، دو رکنی ٹیم بچوں سے زیادتی اور ویڈیو بنا کر بیچنے والے نیٹ ورک کے خلاف کارروائی کیلئے تشکیل دی گئی ہے۔ پاکستانی بچوں کی عریاں تصاویر اور فلمیں انٹرنیٹ پر بھی فروخت ہو رہی ہیں، ٹیم کے ارکان ان افراد کی تلاش بھی کر رہے ہیں جو اس مکروہ دھندے میں ملوث ہیں،اب تک جتنے بھی افراد گرفتار کیے گئے ہیں ان میں سے زیادہ تر پڑھے لکھے اور پروفیشنل ڈگری ہولڈرز ہیں۔ قصور میں پیروالا روڈ کے رہائشی بابا شبیر ملنگ نے زینب کیس کے حوالے سے ڈی این اے ہونے پر پنکھے کے ساتھ لٹک کر خودکشی کر لی۔ زینب قتل کیس میں 1150 افراد کا ڈی این اے کرایا گیا تھا جس میں پیروالا روڈ کا رہائشی 40 سالہ بابا شبیر ملنگ کا بھی شامل تھا۔بابا شبیر تعویذ دھاگے کا کام کرتا تھا اس نے گلے میں پھندا ڈال کر پنکھے سے لٹک کر خودکشی کی بابا شبیر کو زینب قتل کیس میں دس روز حراست میں رکھا گیا تھا۔ ہری پور میں 14 سالہ لڑکے سے زیادتی کے الزام میں پولیس اہلکار کو 4 ساتھیوں سمیت گرفتار کر لیا گیا۔ ڈی پی او ہری پور نے اس حوالے سے کہا ہے کہ ملزموں کی گرفتاری 36 گھنٹوں میں عمل میں لائی گئی، دینہ میں 15سالہ لڑکے کو زیادتی کا نشانہ بنا ڈالا گیا، ساہیوال کے نواحی گائوں 86/9-L کے جاوید مسیح کا10 سالہ بیٹا دائم پرائمری سکول سے چھٹی کے بعد گھر واپس آرہا تھا کہ راستے میں شان بچے کو بہلا پھسلا کر گھر لے گیا جہاں بچے کو زیادتی کا نشانہ بنایا۔ جڑانوالہ تھانہ صدر کے علاقہ 125گ ب کے عبدالرزاق نے پولیس کو بتایا کہ چند ماہ قبل اس کے بھانجے رئوف کو عاقب نے زیادتی کا نشانہ بنا دیا۔ بعد ازاں اس کی وڈیو فلم بنا کر اسے انٹرنیٹ پر ڈالنے کی دھمکیاں دیتے رہے۔ پاکپتن کے کشمیر چوک بہاولنگر میں عالیہ بی بی بس کے انتظار میں کھڑی تھی کہ عبیداللہ وغیرہ 2 افراد آئے اور خاتون کو بہاولنگر چھوڑنے کے بہانے نامعلوم مقام پر لے گئے جہاں پر ملزم عبیداللہ نے خاتون کو زیادتی کا نشانہ بنا دیا۔ جڑانوالہ کے علاقہ سلطان پارک میں چھٹی جماعت کی طالبہ ماہ نور کو شیمپو بیچنے والے نے ورغلاء کر اغوا کرلیا۔ پولیس نے بروقت کارروائی کرکے ملزم کو گرفتار کر کے مغویہ طالبہ کا بازیاب کرکے ورثا کے حوالے کردیا۔ کوئٹہ میں کلی اسماعیل کے علاقے میں کمسن طیبہ کو زیادتی کے بعد قتل کرنے کے الزام میں اس کے اپنے بھائی کو گرفتار کرلیا گیا جس نے اقبال جرم کرلیا، ڈی آئی جی کوئٹہ نے واقعہ کی تحقیقات کے لئے خصوصی تحقیقاتی ٹیم کی تشکیل کا بھی اعلان کیا ہے۔ کلی اسماعیل میں اتوار کو 13 سالہ طیبہ کو زیادتی کا نشانہ بنانے کے بعد بے رحمی کے ساتھ قتل کردیا گیا تھا۔پولیس کے مطابق ملزم کامران کے موبائل ریکارڈ سے حاصل کی جانے والی گفتگو کے بعد اسے گرفتار کیا گیا 13سالہ بچی نیم بے ہوشی کی حالت میں کچرے کے ڈھیر سے ملی تھی، امدادی ادارے نے بچی کو فوراً سول ہسپتال کوئٹہ منتقل کیا تھا تاہم بچی اسپتال پہنچتے ہی جاں بحق ہوگئی تھی۔ ڈاکٹرنے معصوم طیبہ کے ساتھ زیادتی اور تشدد کی تصدیق کرتے ہوئے کہا تھا کہ حتمی رپورٹ پوسٹ مارٹم کے بعد سامنے آئے گی۔ بچی کے بھائی کامران کے مطابق وہ آدھے گھنٹے کے لیے گھر سے باہر گیا اور واپس آیا تو اس کی بہن گھر سے غائب تھی۔ گکھڑ منڈی میں 9 سالہ بچے احمد رضا سے زیادتی کی کوشش کرنے والاسرفراز بچے کے شور مچانے پر فرار ہوگیا۔ بعد ازاں ملزم کو پولیس نے گرفتار کرلیا۔ کوٹ رادھا کشن کے نواحی گائوں بھگیل سنگھ میں لڑکی سے مبینہ زیادتی کے ملزم شہباز کیخلاف مقدمہ درج کرلیا گیا۔ بچی کے ورثا نے پولیس ملازمین کیخلاف بھی مقدمہ درج کرنے کا مطالبہ کیا۔ بھوئے آصل میں لڑکی سے زیادتی کی کوشش کرنیوالے ملزم شہباز کیخلاف مقدمہ درج‘ لڑکی کے ورثاء نے گائوں میں سینکڑوں افراد کے ساتھ احتجاج کیا،پریس کانفرنس کی۔ انہوں نے پولیس اور مقامی ایم این اے پر الزام لگایا کہ پولیس نے ان سے وعدہ کیا تھا کہ ملزم کو سیاسی اثر ورسوخ کے باعث بچانے کی کوشش کرنے والے ملازمین کے خلاف بھی ایف آئی آر درج کی جائے گی لیکن پولیس نے اپنا وعدہ پورا نہیں کیا اس سلسلے میں مقامی ایس ایچ او و ڈی ایس پی سے رابطہ کیا گیا تو انہوں نے بتایا کہ محکمانہ طور پر پولیس ملازمین کو معطل کرنے کے بعد ان کے خلاف انکوائری ہورہی ہے۔ مردان سے نا مہ نگار کے مطابق کاٹلنگ بچی زیادتی کیس کے مبینہ ملزم کو پانچ روزہ ریمانڈ پر پولیس کے حوالہ کردیاگیاواقعے کی تفتیش کے لئے ایس پی انوسٹی گیشن کی سربراہی میں جے آئی ٹی تشکیل دے دی گئی ۔میڈیکل رپورٹ میں بچی کے ساتھ جنسی زیادتی کی تصدیق ہوگئی ہے۔ ڈی پی او کی پریس کانفرنس میں متاثرہ بچی روبینہ کو بھی پیش کیاگیا باپ محمد گل نے بیٹی کی حالت دیکھ کر جذبات پر قابو نہ پاسکے بار بار آنسو پھونچتارہا زیادتی کی نشانہ بننے والی کم سن بچی روبینہ کے والد محمد گل نے کہاکہ بس چلتا تو ملزم کو اپنے ہاتھ سے سزاد یتا ، غریب ہوں ملزم پھانسی پر لٹکتا دیکھنا چاہتاہوں ۔ 8سالہ روبینہ سے زیادتی کرنے والے ملزم نواب کے بارے میں معلوم ہواہے کہ اس نے محض ایک ماہ قبل دوسری شادی ر چائی ہے درندہ خود پانچ بیٹیوں کا باپ ہے وقوعہ سے دوہفتے قبل عمرہ سے واپس آیاہواہے ملزم متاثرہ بچی کا پڑوسی اور علاقے کا بااثر زمیندارہے۔</TEXT>
