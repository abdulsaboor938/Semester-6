<DOCNO>1901401</DOCNO>
<HL>’’را‘‘ ایجنٹوں کے بعد اب افغان خفیہ ایجنٹ !!!</HL>
<AUTHOR>نوائے وقت</AUTHOR>
<DATELINE> Pakistan 2016-06-03 02:18:22+05</DATELINE>
<TEXT>سربجیت سنگھ بھی بھارت کا معروف جاسوس تھا، جس نے 90ء کی دہائی میں لاہور، فیصل آباد میں متعدد دھماکے کیے تھے۔ 2013ء میں جب اس نے لاہور کے ایک ہسپتال میں دم توڑا تو بھارتی پنجاب نے اسکی موت کے بعد تین دن تک سوگ اور اہل خانہ کو ایک کروڑ روپے دینے کا اعلان کیا۔ کشمیر سنگھ کو پرویز مشرف کے دور میں رہا کیاگیا۔ 2012ء میں بھارتی جاسوس سرجیت سنگھ کو رہا کیا گیا۔اسی طرح بھارتی جاسوس رام راج 18ستمبر 2004ء کو پاکستان آیا اور اگلے ہی دن گرفتار کرلیا گیا۔ آٹھ سال کے بعد اسے بھارت واپس بھیج دیا گیا۔ 1988ء میں پاکستان جاسوسی کیلئے آنیوالا گربخش رام دو سال تک پاک فوج کے زیر استعمال اسلحے کے معلومات لے کر واپس بھارت جارہا تھا کہ پکڑا گیا۔ 2006ء میں اسے رہائی ملی۔ رام پرکاندی 1994ء میں پاکستان آیا اور 1997ء میں واپس جاتے ہوئے گرفتار ہوگیا۔ 2008ء میں رہا ہوگیا۔ ونود ساہنی 1977ء میں پاکستان بھیجا گیا، اسی سال گرفتار ہوگیا۔ 1988ء میں واپس بھیج دیا گیا۔ بلو پر سنگھ 1971ء میں پاکستان آیا، 1974ء میں گرفتار ہوا اور 1986ء میں بھارت واپس گیا۔ اسی طرح مختلف اوقات میں گرفتار ہونیوالے بھارتی جاسوسوں میں دیوت، سنیل، ڈینیئل، تلک راکج اور ستیپال شامل ہیں، جو جیل کاٹنے کے بعد واپس بھارت بھیج دیے گئے۔ سوال یہ پیدا ہوتا ہے کہ یہ ایجنٹ پاکستان آتے کس طرح ہیں … انکے آنے کے کئی طریقے ہوتے ہیں جیسے بھارتی خفیہ ایجنسی ’’را‘‘ کے ’انڈرکور‘ خفیہ ایجنٹ بھارت کے تجارتی اور ثقافتی وفود کے علاوہ دانشوروں اور صحافیوں کے روپ میں پاکستان کے حکومتی سطح کے دوروں کے دوران پاکستان کی اعلی شخصیات اور اہم حکومتی اداروں تک رسائی حاصل کرتے رہے ہیں۔ ان حقائق کا انکشاف یورپی تھنک ٹینک کو ملنے والی ایک خفیہ دستاویز سے ہوا جس کے مطابق بھارتی خفیہ ایجنسی ’’را‘‘ نے افغانستان کے بعد متحدہ عرب امارات میں بھی اپنا مستقل نیٹ ورک قائم کر لیا ہے جس میں ثقافت اور تجارت کے نام پر پاکستان کی اعلیٰ شخصیات سے ایسے بھارتی صنعت کاروں اور کاروباری حضرات سے قریبی روابط گہرے ہو چکے ہیں جو کہ بھارتی افواج کیلئے اسرائیل سے جدید اسلحہ کی خرید کیلئے اسرائیلی خفیہ ایجنسی ’’موساد‘‘ سے مستقل رابطوں میں ہیں۔ جبکہ بھارتی رسالہ ’سنڈے‘ نے اپنے 18 ستمبر 1988کے شمار ے میں انکشاف کیا کہ1974 میں بھارتی ایٹمی دھماکے کے بعد پاکستان نے کہوٹہ میں جوہری تنصیبات میں ایٹمی ہتھیار تیارکرنے کی منصوبہ بندی کی۔1978 میں ’را‘ نے ایک پاکستانی اہلکار کو کہوٹہ کا مکمل بلو پرنٹ بھارت کے حوالے کرنے پہ آمادہ کیا۔ پاکستان میں ’’را‘‘ کے ایجنٹ نے دس ہزار ڈالر کا مطالبہ کیا۔ اس بھاری رقم کی منظوری بھارتی وزیر اعظم ہی دے سکتے تھے۔ اس وقت بھارت کے وزیر اعظم مرار جی ڈیسائی نے نہ صرف منظوری دینے سے انکار کر دیا بلکہ پاکستان کو اس ایجنٹ کا نام بھی بتا دیا جسے حساس اداروںنے خاموشی سے گرفتار کر لیا۔ مرار جی ڈیسائی کو پاکستان نے اعلیٰ ترین ’’اعزاز‘‘ نشان پاکستان عطا کیا۔ سوال اٹھایا جاتا ہے کہ جب ’’را‘‘ ایسا کررہی ہے تو پاکستانی ایجنسیاں تدارک کیوں نہیں کرسکتیں۔ اس سوال کے جواب میں عرض ہے کہ پاکستانی ایجنسیاں کمزور نہیں۔ پاکستان کی ایک ایجنسی کا شمار آج بھی دنیا کی بہترین خفیہ ایجنسیوں میں ہوتا ہے۔ ایسا بھی نہیں کہ پاکستانی ایجنسیاں بے اختیار ہیں بلکہ ان کا شمار دنیا کی بااختیار ترین ایجنسیوں میں ہوتا ہے۔ عملاً وہ پارلیمنٹ کو جوابدہ ہیں اور نہ عدالتیں ان کی راہ میں رکاوٹ بن سکتی ہیں۔ پی پی او اور نیشنل ایکشن پلان کی منظوری کے بعد تو انہیں قانونی طور پر بھی غیرمعمولی حد تک آزاد اوربااختیار بنا دیا گیا ہے۔لیکن اگر ملک سیاسی طور پر عدم استحکام کا شکار ہوگا تو یہاں ڈرون حملے بھی ہوں گے…بھارتی ایجنٹ بھی آئیں گے… اور افغان خفیہ ایجنٹ بھی دندناتے پھریں گے!!! … (ختم شد)</TEXT>
