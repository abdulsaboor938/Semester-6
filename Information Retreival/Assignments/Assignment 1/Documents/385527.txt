<DOCNO>385527</DOCNO>
<HL>گلگت کی حساسیت</HL>
<AUTHOR>روزنامہ پاکستان</AUTHOR>
<DATELINE> Pakistan 2016-10-23 02:14:52+05</DATELINE>
<TEXT>گلگت کو بڑی تزویراتی اہمیت حاصل ہے۔ یہ خطہ چاروں طرف سے بڑے بڑے ملکوں روس، اسلامی جمہورائیں، ہندوستان، چین، پاکستان اور افغانستان کے بیچوں بیچ واقع ہے۔یہ علاقہ فل کرم آف ایشیا تزویراتی سرگرمیوں کا ماخذ و مرکز رہا ہے۔ 1800ء میں گلگت بین الاقوامی سیاسیات کی زد میں آیا، کیونکہ شمال کی طرف روس اپنی توسیع پسندانہ پالیسیوں کے تحت جنوب کی طرف آگے بڑھتا چلا آرہا تھا۔ اس نے شمال میں کئی اسلامی ریاستوں کو یکے بعد دیگرے فتح کرکے مملکت روس کو ایک بڑی سلطنت میں بدل دیاتھا۔ہندوستان میں ایسٹ انڈیا کمپنی سرکار انگلشیہ کی حکومت روس کی جارحانہ سرگرمیوں سے بے خبر نہیں تھی۔ روس کے سیاسی و عسکری عزائم واضح تھے۔ وہ جنوب کی جانب بڑھنا چاہتا تھا، ہندوستان اس کے پیش نظر تھا۔ وہ گرم پانیوں تک رسائی حاصل کرنا چاہتا تھا۔ یہی وجہ تھی کہ شمالی سرحدوں پر روس اور سرکار انگلشیہ ہند کے درمیان ایک تناؤ اور ٹکراؤ کی کیفیت موجود تھی اور ایک سرد جنگ جاری تھی۔ برتری کی یہ جنگ گریٹ گیم، ٹورنامنٹ آف شیڈوز اور حقیقتاً گلگت کے کوڈ نام سے موسوم تھی۔ انگریزوں کے لئے تمام سرگرمیوں کا مرکز گلگت تھا۔ انگریزوں نے گلگت اور شمالی سرحدوں کی حفاظت کے لئے کئی اقدامات کئے۔ 1846ء میں عہد نامہ لاہور مرقوم ہوا، جس کے مطابق ریاست جموں وکشمیر پر مہاراجہ گلاب سنگھ کی حکمرانی تسلیم کی گئی۔ اس معاہدے کے تناظر میں گلگت وزارت سب ایجنسی چلاس، ریاست ہائے ہنزہ و نگر اور پولیٹیکل ڈسٹرکٹس نہیں آتے تھے، لیکن انگریزوں کے مقررہ مساحتی کمیشن نے ان علاقوں کو جموں و کشمیرکے کھاتے میں ڈالا اور مرکزی سرکار ہند کی توثیق سے یہ علاقے جموں و کشمیر کی سیاسی وحدت کا حصہ بنے۔انگریز جموں و کشمیر کے کسی علاقے کو گلگت کا ثانی نہیں سمجھتے تھے۔ یہی وجہ تھی کہ سر کلارڈ آکن لیک سپریم کمانڈر افواج و ہند پاکستان، میسوری، گریسی کمانڈرز اِن چیفس افواجِ پاکستان، سرراب لاک ہارٹ چیف انڈین افواج، جنرل اسکاٹ، کرنل بیکن،جارج کنگھم، گورنر سرحد وغیرہ سب چاہتے تھے کہ گلگت کسی طرح ہندوستان کے ہاتھوں میں نہ چلا جائے۔ میجر براؤن کو پیچھے سے شہہ مل چکی تھی کہ وہ گلگت اسکاؤٹس کو انقلاب کے لئے تیار کرے۔ انگریز ہندوستان، بحیرۂ عرب اور خلیج فارس کے لئے گلگت کو کنجی سمجھتے تھے۔ ایک انگریز دفاعی تجزیہ نگار ڈگ بائی نے ایک بار کہا کہ گلگت ہمارے پاس ہے تو سب کچھ ہے۔ جان اپنی کتاب گلگت گیم میں لکھتے ہیں: "It is the hub crow's nest, the full crum of ASIA" شمال سے جنوب/ گلف ریجن، نہر سوئز، بحیرۂ عرب، ڈیگوگارشیا وغیرہ پہنچنے کے لئے تین راستے موجود ہیں۔ 1۔ مرو سے خوش کا، ہرات، فراح، سیستان، زاہدان، چاہ بہار، خلیج فارس۔ 2۔ تبریز سے مزار شریف، کابل، پشاور، کراچی۔ 3۔ کاشغر سے گلگت، تھاکوٹ، پشاور، پنجاب، گوادر۔ ان میں قریب ترین راستہ گلگت سے ہے۔ انگریز ان ہی وجوہات پر گلگت کو سینے سے لگائے بیٹھے رہے۔ وہ اسے کسی حالت میں مکمل طور پر مہاراجہ کے متزلزل ہاتھوں میں چھوڑنا نہیں چاہتے تھے۔ انہوں نے 1889ء میں یہاں اپنی ایجنسی قائم کی۔ فوج کے ایک کرنل کو یہاں پولیٹیکل ایجنٹ بنایا۔ مہاراجہ کشمیر کا وزیر وزارتِ گلگت میں متعین تھا، لیکن تمام اہم خارجی اور اندرونی پالیسیاں انگریز پولیٹیکل ایجنٹ کے ہاتھوں سرانجام پاتیں۔ شمالی سرحدوں کے تحفظ کے لئے انگریز دن رات مگن رہتے۔ 1893ء میں ڈیورنڈ لائن کی حد بندی، افغانستان اور ہندوستان کے درمیان قائم کی گئی۔ پولیٹیکل ایجنٹ گلگت کرنل ڈیورینڈ کے بھائی سر مارٹیمر ڈیورینڈ، سیکریٹری خارجہ ہند اور امیر عبدالرحمن والئ افغانستان کے درمیان 2250 کلومیٹر لمبی سرحد کا تعین ہوا۔ امیرعبدالرحمن اس معاہدے اور سرحد بندی پر نازاں تھا کہ سر مارٹیمر کی معاملہ فہمی اور دور اندیشی سے دو ہمسایوں میں نزاع ختم ہوا اور امن و آشتی کی فضا قائم ہوئی۔ آج وہی افغانستان اس لائن کو متنازعہ سمجھتا ہے، جس کو اس نے اپنی خوشی سے طے کیاتھا۔ محمود خان اچکزئی جیسے لوگ 1893ء کے معاہدے پر توجہ کریں، 123 سال سے یہ لائن موجود ہے اور موجود رہے گی۔ محمود خان اچکزئی کا حکومت میں بیٹھ کر بولنا اچھا نہیں لگتا۔ اسے سرحدی گاندھی (خان عبدالغفار خان) کی طرح وصیت کرنی چاہئے کہ اس کی موت کے بعد اسے جلال آباد میں دفنایا جائے۔ ڈیورینڈ لائن معاہدے کے تحت واخان، بدخشاں کو افغانستان میں شامل کردیا گیاتھا اور واخان کو انگریزوں کے تصرف میں ڈالاگیا تھا۔ اس طرح روس اور ہندوستان آمنے سامنے آگئے تھے۔ سرحد ایک ہونے سے روس اور ہندوستان میں براہِ راست ٹکراؤ کا خطرہ تھا، اِس لئے ر وس اور ہندوستان کے بیچوں بیچ 300 کلومیٹر لمبی 10 تا 60 کلومیٹر چوڑی واخان کی پٹی تخلیق کی گئی اور اس کا کنٹرول امیر افغانستان کے حوالے کیا گیا۔ حکومت ہند نے اس علاقے کے انصرام کے لئے 50 ہزار روپے سالانہ امیر افغانستان کو دینے پر اتفاق کیا، اس بفرزون کے قیام سے روس اور ہندوستان کسی بڑے تصادم سے بچے رہے۔ اس دوران انگریزوں نے گلگت اسکاؤٹس کی تنظیم قائم کی۔ امپیریل سروس ٹروپس کے نام سے فوج تیار کی۔ ان کے کچھ دستے گلگت میں متعین کئے گئے۔ 1930ء میں روس نے صوبہ سنکیانگ پر قبضہ جمایا تو انگریز سخت پریشان ہوئے۔ انگریز روس کے اس اقدام کو گلگت کے لئے ایک بڑا خطرہ سمجھتے تھے، لہٰذا 1935ء میں انگریزوں نے مہاراجہ سے گلگت 60 سال کے پٹے پر حاصل کیا تاکہ گلگت کا دفاع وہ خود کریں۔ بی ایل کاک اپنی کتاب ’’دی فال آف گلگت‘‘ میں لکھتے ہیں کہ انگریز ایک خاص پالیسی کے تحت گلگت کو اپنی تحویل میں رکھنا چاہتے تھے۔ افغانستان کی پہلی، دوسری جنگ ولی کے مرکز سے لڑی گئی، لیکن ان جنگوں کے دوران گلگت مرکزِ ثقل رہا، کیونکہ یہ لڑائیاں شمال میں روسی سرگرمیوں کے تسلسل کے نتیجے میں ہورہی تھیں۔ گلگت کی اہمیت کا اندازہ اس بات سے لگایا جاسکتا ہے کہ لارڈ کرزن (وائسرائے ہند) گلگت آیا اور متصل سرحدوں کا دورہ کیا۔ ان کا کہنا تھا کہ وہ کمانڈر کوتاہِ نظر ہوگا کہ جو ہندوستان کی فصیل کو محفوظ دیکھ کر فصیل کے اُس پار نظر نہ ڈالے۔ 1947ء میں گلگت کے حوالے سے انگریز فکرمند تھے،اگرچہ وہ ہندوستان سے جارہے تھے، لیکن بحیرۂ عرب، خلیج فارس، بحر ہند میں ان کے مفادات موجود تھے۔ روس اب روس نہیں رہاتھا، جبکہ 1917ء کے بعد یو ایس ایس آر کی شکل میں کمیونزم کا علمبردار بھی بن چکا تھا۔ شمالی سرحدوں کے حوالے سے انگریزوں کی پالیسی میں کوئی فرق نہیں آیاتھا۔ ماؤنٹ بیٹن سے لے کر میجر براؤن تک سبھی ان سرحدوں کی اہمیت کو سمجھتے تھے۔ انگریزوں کی خواہش تھی کہ جموں وکشمیر پاکستان میں شامل ہوں اور اگر ایسا ممکن نہ ہو تو گلگت ہر حال میں پاکستان میں مدغم ہوجائے تاکہ سوویت یونین کو جنوب کی طرف بڑھنے سے روکا جاسکے۔ انہیں یہ بھروسہ تھا کہ پاکستان کے علماء کمیونزم پر روک لگاسکتے ہیں،لیکن ہندوستان میں کمیونزم آسانی سے سرائیت کرسکتا ہے، کیونکہ وہاں کمیونزم کی اساس موجود ہے۔ ایچ ایل سکسینہ اپنی کتاب ’’دی ٹریجڈی آف کشمیر‘‘ میں لکھتے ہیں کہ ’’ماؤنٹ بیٹن نے اس بات کو یقینی بنانے کی کوشش کی کہ گلگت کسی طرح جموں و کشمیر میں لوٹنے نہ پائے، بلکہ پاکستان کو ملے تاکہ اینگلو امریکن اس اہم مرکز پر اپنا کنٹرول رکھ سکیں‘‘۔ گلگت کا انقلاب برٹش پالیسی کا نتیجہ تھا۔ خود بریگیڈیئر گھنسارا سنگھ گورنر صوبہ گلگت کا کہناتھا کہ انگریزوں نے گلگت میں انقلاب لانے میں معاونت کی۔ وہ میجر براؤن اور کیپٹن متھیسن کو اسکاؤٹس کی ملازمت پر لینے پر ناخوش تھا اور یہ بات وہ وزیراعظم کشمیر کے نوٹس میں لاچکاتھا، لیکن سینٹرل گورنمنٹ آف انڈیا کے انگریز فوجی کمانڈرز، جنرل اسکاٹ کمانڈر انچیف ، افواج و جموں کشمیر اور گورنر صوبہ سرحد جارج کنگھم اپنی خفیہ پالیسیوں کی کامیابی کے لئے ان انگریز فوجی افسران کو یہاں متعین رکھنا چاہتے تھے۔ انگریز اپنی پالیسیوں میں کامیاب ہوئے۔ گلگت اسکاؤٹس نے گلگت سے مہاراجہ کشمیر کی حکمرانی کا خاتمہ کردیا۔ انگریز پس منظر میں موجود تھے۔ 1948-49ء میں انگریز اپنے سفارتی عملے کے ذریعے گلگت کے حالات مانیٹر کرتے رہے۔ وہ یہ دیکھتے رہے کہ شمالی سرحدوں کی حفاظت کی جاتی ہے یا نہیں۔ سرحدی چوکیوں میں محافظ موجود ہیں یا نہیں۔ اب اس علاقے میں امریکہ کی دلچسپی بھی پیدا ہوگئی تھی۔ امریکہ اور سوویت یونین دو سپر پاورز آمنے سامنے آگئے تھے۔ امریکہ انگریزوں کی پالیسی کے عین مطابق چاہتا تھا کہ گلگت شمال مغرب اور شمال مشرق کی طرف سے محفوظ ہو۔ چین یا سوویت یونین کا اثر و رسوخ نہ ہو۔ کشمیر کا مسئلہ امریکہ چاہتا تو آسانی سے حل کرواسکتا تھا، لیکن بقولِ ذوالفقار علی بھٹو: ’’امریکہ چین کی سرحدوں پر امن نہیں کشیدگی چاہتا ہے،۔۔۔1960ء کی دہائی میں پاکستان کی خارجہ پالیسی میں ایک انقلاب آیا۔ 1962ء میں چین اور گلگت کی سرحدوں کا تعین ہوا۔ یہ ایک بہت بڑی پیشرفت تھی۔ اس پر بھارت تلملا اُٹھا۔ اس نے خوب واویلا مچایا کہ چین اور پاکستان ایک متنازعہ علاقے کی حد بندی نہیں کرسکتے، لیکن پاکستان اور چین نے بھارت کی چیخ و پکار کو درخوارِ اعتناء نہ سمجھا۔ پھر جب چین اور پاکستان 1970ء کی دہائی میں شاہراہِ قراقرم کی تعمیر پر متفق ہوئے تو بھارت سمیت امریکہ اور اس کے کچھ حواری انتہائی مضطرب ہوئے۔ بھارت کا کہنا تھا کہ چین اس سڑک کو عسکری مقاصد کے لئے استعمال کرے گا۔ امریکہ، برطانیہ کی پالیسی کے عین مطابق اس رابطے کو بحرہند اور خلیج فارس میں اپنی تنصیبات کے لئے خطرہ سمجھتا تھا، لہٰذا امریکہ بھی پیچ و تاب کھانے لگا۔ 1970ء میں روسی خبر ایجنسی تاس نے شاہراہِ قراقرم کو خطرناک سڑک قرار دیا۔ روس نے اس خدشے کا اظہار کیا کہ چین سڑک کے ذریعے ایشیا میں اپنی مداخلت بڑھا سکتا ہے۔ افغانستان بھی روس اور بھارت سے پیچھے نہیں تھا۔ وہ بھی روس اور بھارت کی ہاں میں ہاں ملارہا تھا۔ افغانستان کی حکومت نے کابل نیوز کی ایک خبر میں چین پر یہ الزام لگایا کہ وہ جارحیت کا مرتکب ہورہا ہے۔ اخبار کے اداریے میں چین کی پامیر اور قراقرم کی سرگرمیوں پر تنقید کی گئی اور کہا گیاکہ چینی افغانستان کو سنکیانگ میں شامل کرکے بحر ہند تک رسائی حاصل کرنا چاہتے ہیں۔ سوویت یونین، بھارت، افغانستان کی تکون بن گئی تھی، تاکہ پاکستان پر دباؤ بڑھایا جا سکے۔ یہ پاکستان کو پنسر آپریشن کے نرغے میں لانا چاہتے تھے۔ پنسر دباؤ کو سمجھنے کے لئے ڈاکٹر ایم مجتبیٰ رضوی کی کتاب ’’فرنٹیر آف پاکستان‘‘ کو دیکھا جاسکتاہے۔1978ء میں شاہراہِ قراقرم کا باقاعدہ افتتاح ہوا۔سابق وزیر خارجہ گوہر ایوب کہتے ہیں: ’’اس سڑک کی پاداش میں میرے والد ایوب خان کی حکومت گرانے میں امریکہ نے بڑا کردار ادا کیا ہے۔‘‘ امریکہ اور اس کے حواری اس شاہراہ کو نہیں بھولے۔ ان کے جاسوس، این جی اوز اور دیگر لبادوں میں یہاں موجود رہے ہیں اور علاقے کی بد امنی میں زیر زمین سرگرمیاں کرتے رہے۔ سی پیک کی صورت میں گلگت تا گوادر کی شاہراہ پاکستان کی معیشت میں ایک سنگ میل رکھتی ہے۔ امریکہ اور بھارت کے سینے پر سانپ لوٹ رہا ہے۔ وہ پیچ و تاب کھارہے ہیں کہ یہ کیا ہوا اور کیا ہورہا ہے۔ اب تو امریکہ اور بھارت نے ایک اور معاہدہ کر کے، جس کے تحت وہ ایک دوسرے کے اڈے استعمال کرسکیں گے، پاکستان اور چین کو ایک وارننگ دی ہے کہ وہ اس سی پیک کو آسانی سے قبول نہیں کرسکتے۔ اِدھر بھارتی وزیراعظم نریندر مودی مسلمان دشمن، پاکستان دشمن ایک وزیر خارجہ سشما سوراج کے ساتھ پاکستان کے خلاف غیرمعمولی حد تک متحرک ہے۔ وہ بنگلہ دیش گیا اور وہاں اس نے دل کی بھڑاس نکالی اور کہا کہ ہم نے بنگلہ دیش بنایا، پھر وہ افغانستان گیا، وہاں اس نے پاکستان کو دہشت گردی کے حوالے سے مطعون کیا اور کہا ہم دہشت گردی کم قلع قمع کرنے میں افغانستان کا ساتھ دیں گے۔ مودی پاکستان کے خلاف آگ بھڑکا کر نواز شریف سے ملنے اپنے پورے وفد کے ساتھ رائیونڈ آیا۔ یہاں بڑے خوشگوار موڈ میں کہا جانے لگا کہ ہم بہت سی مشابہت کے ساتھ ایک ہیں۔ مودی سعودی عرب گیا، شاہ سے میڈل لیا،پھر متحدہ عرب امارات گیا،پاکستان کے خلاف یمن کے حوالے سے متحدہ عرب امارات کے جذبات کو اور بھڑکایا۔ مودی اور سشما سوراج اپنے خارجہ تعلقات کے حوالے سے اس قدرمتحرک تھے تو ہمارے وزیراعظم،جو خود وزیرخارجہ بھی ہیں، علاج معالجے کے سلسلے میں ایک لمبے عرصے تک لندن میں صاحبِ فراش رہے۔ یہاں پاکستان میں ناتواں اور بے اختیار مشیران ایک دوسرے کو نیچا دکھانے میں لگے تھے۔اس دوران مودی نے سی پیک کی رد میں درحقیقت ایک پنسر تکون افغانستان، ایران کے ساتھ بنائی اور گوادر کے مقابلے میں چاہ بہار کو کھڑا کیا، جس کی وہ اعانت کرتاہے۔ پاکستان کے خلاف ایک اور پنسر تکون امریکہ نے بھارت اور افغانستان کو ملاکر قائم کی ہے۔ساتھ ہی امریکہ کہتا ہے کہ پاکستان تنہائی محسوس نہ کرے۔ یہ کہہ کر وہ ہمیں یاد دلانا چاہتا ہے کہ ہم تنہا ہوتے جارہے ہیں۔ دراصل امریکہ، بھارت اور افغانستان کے ساتھ کچھ اور ممالک بھی پاکستان اور چین کے درمیان طے پانے والے 46 بلین ڈالر کے معاہدوں سے نالاں ہیں، اس لئے کچھ ممالک کی ایجنسیاں ارد گرد بہت متحرک ہیں۔ وہ اس معاہدے کو زِک پہنچانا چاہتے ہیں اور اس سے سبوتاژ کرنے کے لئے مختلف ذرائع کا سہارا لے رہے ہیں۔ اس وقت ہمیں سخت اتحاد کی ضرورت ہے، جبکہ ہمارے حکمران اور حزبِ اختلاف کے نامور آپس میں بُری طرح گتھم گتھا ہیں۔ سب اپنے اپنے مخمصوں میں مبتلا ہیں۔ اِدھر کشمیر جل رہا ہے، ہماری سرحدوں پر ہلچل ہے، مگر افسوس سے کہنا پڑتا ہے کہ ہمارے لیڈر اس پر کوئی بات نہیں کررہے۔ ہمیں اُمید کی کرن بہادر افواج سے پھوٹتی نظر آتی ہے۔ ان افواج کے بہادر سپہ سالار جنرل راحیل شریف کی گرج کہ ’’مودی جان لو،ہم دشمن کی چالوں اور سازشوں کو اچھی طرح سمجھ گئے ہیں۔ ہماری سرحدیں محفوظ ہیں، ہم راہداری منصوبے کی ہر صورت میں حفاظت کریں گے‘‘۔ بہت اطمینان بخش ہیں۔ مجھے یقین ہے کہ دشمن کی سازشیں خاک میں ملیں گی۔ مُلک بھر کے نام نہاد قوم پرست جو اِرد گرد یا مُلک سے باہر بیٹھے ہوئے ہیں، سن لیں کہ ان کی مودی کے لئے شبھ کامنائیاں کام نہیں آئیں گی، وہ خاک میں ملیں گی اور وہ ان غیرملکی ایجنسیوں کے ساتھ نیست و نابود ہوں گے۔ سی پیک کے حوالے سے بھانت بھانت کی بولیاں بولی جارہی ہیں۔ شینا میں ایک ضرب المثل ہے ’’شونوگا ار بھرا دوگاار‘‘ یہ مثل اس وقت بولتے ہیں جب اہل نااہل سب کسی بات پر اکٹھے بولنے لگتے ہیں یا کچھ کرنے لگتے ہیں۔ سی پیک ایک اہم منصوبہ ہے۔ ہر اہل نااہل اس کے مقاصد، منازل، اہداف اور فوائد کو آسانی سے نہیں سمجھ سکتا۔ نااہل کے سامنے 46 بلین ڈالر کی سرمایہ کاری ہے۔ ہمیں انفرادی مفادات سے نکلنا ہوگا اور ملک کے اجتماعی مفادات ہمارے پیش نظر ہونے چاہئیں۔ تنقید برائے تنقید یا ذہنی کج روی سے ہم کوئی فائدہ نہیں اُٹھا سکتے۔ ہمیں جلد اپنی اصلاح کرنا ہوگی۔ جیسا کہ مَیں نے بیان کیا ہے، گلگت ایک اہم حساس علاقہ ہے۔ یہ بلاشبہ پاکستان کے چہرے کا جھومر ہے، باب گوادر ہے، خلیج فارس اور بحر ہند کی کنجی ہے۔ سی پیک کی کامیابی کے لئے ہماری ساری توجہ یہاں مرکوز ہونی چاہئے۔ اس کا امن ہماری اوّلین ضرورت ہے۔ شرپسند، دہشت گرد اوربدباطن کج رو جہاں کہیں نظر آئیں، ان کی سرکوبی کرنی ہوگی۔ گلگت کے حوالے سے چند قابل غور باتیں درج ذیل ہیں: 1۔ گلگت بلتستان کا صدر مقام گلگت ہے۔ تمام گلگت بلتستان کے امن کا دارومدار گلگت مرکز کے امن سے وابستہ ہے۔ گزشتہ بد امنی کے دوران ہم نے دیکھا کہ ہلچل سے دیگر مراکز بھی متاثر ہوتے رہے ہیں، لہٰذا ضروری ہے کہ گلگت میں امن ہو۔ میری تجویز ہے کہ سی پیک کے دفاع کے لئے افواج سے ایک مضبوط دستہ گلگت میں ہمہ وقت موجود ہو۔ کیا کریں ہر بات کے لئے فوج کی طرف دیکھنا پڑتا ہے، ورنہ سیاسی بازیگر تو اپنے اپنے کھیل کھیل کر اپنے مفاد کے لئے سوچتے ہیں۔ گل بخشا ولی کیا خوب کہتے ہیں: کیا کریں اس دیس کی تقدیر میں تھا یہ لکھا چند کیڑے کرسیوں کے‘کھا گئے سارا وطن 2۔ گلگت بلتستان کو ایک بڑا شیئر ملنا چاہئے، یہاں ایک مضبوط معاشی زون قائم ہو، جو رقم ملے، مجموعی طور پر گلگت بلتستان سے بریگیڈیئر حسام کی چیئرمین شپ میں گلگت بلتستان کے چھ دانشورون کی ایک کمیٹی بنائی گئی تھی، جسے گلگت بلتستان کے آئینی مسئلے کے حوالے سے رپورٹ دینی تھی۔مَیں بھی اس کا ایک ممبر تھا۔ مَیں نے جموں و کشمیر کی تاریخی، قانونی اور جملہ تفصیلی ریکارڈ کی روشنی میں رائے دی تھی کہ گلگت کو آئینی صوبہ نہیں بنایا جاسکتا، تاہم مَیں نے یہ واضح کیاتھا کہ ہم کب تک اس طرح معلق رہیں گے، جبکہ کشمیر کا مسئلہ ابھی تک معطل پڑا ہے اور نہیں معلوم یہ کب تک ایسا ہی پڑا رہے گا۔مَیں نے تجویز دی تھی کہ ہماری پارلیمنٹ اس مسئلے پر غور کرے اور 1973ء کے آئین میں ایک عبوری ترمیم کے ذریعے گلگت بلتستان کو آئینی صوبہ بنادے۔ قومی اسمبلی اور سینیٹ میں نمائندگی دے۔ کشمیر کا مسئلہ حل ہونے پر اس عبوری شق کو آئین کا مکمل حصہ بنایا جاسکتا ہے۔</TEXT>
