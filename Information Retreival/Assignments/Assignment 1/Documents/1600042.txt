<DOCNO>1600042</DOCNO>
<HL>مقبوضہ کشمیر میں بھارتی ظلم و ستم کا خواتین سب سے زیادہ نشانہ بنیں‘ سردار مسعود</HL>
<AUTHOR>نوائے وقت</AUTHOR>
<DATELINE> Pakistan 2018-03-09 04:39:03+05</DATELINE>
<TEXT>اسلام آباد (وقائع نگار خصوصی) آزاد جموں و کشمیر کے صدر سردار محمد مسعود خان نے یہاں کشمیر ہاوس اسلام آباد میں پریس کانفرنس کرتے ہوئے کہا کہ گزشتہ 70سالوں میں اور بالخصوص 1989؁ء سے اب تک مقبوضہ کشمیر میں بھارت کی جانب سے کئے جانے والے ظلم و ستم کامسلم خواتین سب سے زیادہ نشانہ بنی ہیں۔ 1989؁ء سے اب تک مقبوضہ کشمیر میں ایک لاکھ سے زائد کشمیری شہید کئے گئے ہیں ان میں بدقسمتی سے کثیر تعداد کشمیری خواتین کی ہے۔انہوں نے مزید کہا کہ مقبوضہ کشمیر میں ظلم و جبر اور تشدد کی حالیہ لہر میں جو سینکڑوں کشمیری بینائی سے محروم کئے گئے ہیں ان میں بھی معصوم لڑکیاں شامل ہیں ،جس کی مثال سولہ سالہ انشاء مشتاق اور چودہ سالہ ارفع شکور ہیں ،جن کے معاملے کو عالمی میڈیا نے بھی اجاگر کیا ہے۔ صدر آزادجموں وکشمیر نے یہ پریس کانفرنس مقبوضہ کشمیر کی مظلوم خواتین کے نا م کرتے ہوئے کہا کہ بھارتی افواج مقبوضہ کشمیر میں جنسی تشدد، ریپ ، عصمت دری اور خواتین کے قتل عام کی مرتکب ہیں ۔انہوں نے مزید کہا کہ بھارت خواتین کے ساتھ جنسی تشدد کو جنگی ہتھیار کے طور پر استعمال کر رہا ہے۔ انہوں نے کہا کہ 1989؁ء سے آج تک گیارہ ہزار سے زائد خواتین کو جنسی تشدد کا نشانہ بنایا جا چکا ہے۔ حال ہی میں بھارتی سیکورٹی فورسز نے ایک آٹھ سالہ بچی آصفہ بانو کو کٹھوعہ سے اغوا کرکے جنسی تشدد کے بعد اُسے قتل کر دیا ۔سردار محمد مسعود خان نے کہا کہ بھارتی افواج معصوم کشمیری خواتین کے ساتھ جنسی تشدد ،ریپ ، عصمت دری جیسے سنگین جرائم کے مستقل طور پر مرتکب ہیں ۔انہوں نے کہا کہ دنیاکے دیگر متنازعہ علاقہ جات کی طرح جموں کشمیر کی اس خطرناک صورتحال پر خاموشی کے بجائے اقوام متحدہ کی سیکورٹی کونسل اور عالمی انصاف کے اداروں کو مقبوضہ کشمیر میں جنسی تشدد کے ان واقعات کا نوٹس لینا چاہیے۔ صدر نے کہا کہ اقوام متحدہ کی سلامتی کونسل ، انسانی حقوق کونسل، آئی آر سی اور آئی ایف آر سی کو مقبوضہ کشمیر میں انسانی حقوق کی خلاف ورزیوں کی سنگین صورتحال کا فوری نوٹس لینا چاہیے۔انہوں نے بھارتی سول سوسائٹی سے بھی مطالبہ کیا ہیے کہ وہ مقبوضہ کشمیر میں شہریوں کے بے دریغ قتل عام پر خاموشی توڑتے ہوئے احتجاج کریں ۔</TEXT>
