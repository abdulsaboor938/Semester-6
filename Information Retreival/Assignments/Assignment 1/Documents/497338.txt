<DOCNO>497338</DOCNO>
<HL>’’را‘‘کی فاٹا، بلوچستان ، کراچی میں مداخلت</HL>
<AUTHOR>روزنامہ پاکستان</AUTHOR>
<DATELINE> Pakistan 2016-03-10 03:55:09+05</DATELINE>
<TEXT>وزیراعظم کے مشیر برائے امور خارجہ سرتاج عزیز نے کہا ہے کہ بھارت کے سٹیٹ ایکٹر قبائلی علاقوں، بلوچستان اورکراچی میں مداخلت کر رہے ہیں۔ را کا پاکستان میں ہونے والی دہشت گردی میں بڑا ہاتھ ہے۔ پاکستان کو را سمیت بھارتی ریاستی عناصر سے خطرہ ہے۔ بھارت کو اس حوالے سے ثبوت بھی دئیے ہیں۔ یہ حقیقت ہے کہ بھارتی خفیہ ایجنسی ’’را‘‘ اسرائیلی خفیہ ایجنسی ’’موساد‘‘ اور افغان خفیہ ایجنسی ’’این ڈی ایس‘‘ پاکستان کے مختلف علاقوں میں دہشت گردی میں مصروف ہیں۔ بھارتی خفیہ ایجنسی ’’را‘‘ کی بڑھتی ہوئی پاکستان مخالف سرگرمیوں اور دہشت گردوں کی مالی معاونت نے حساس اداروں کو مزید چوکنا کر دیا ہے۔ بلوچستان میں علیحدگی پسندوں کی مدد کے ساتھ ساتھ کراچی میں ہونے والی دہشت گردی کی کارروائیوں میں ’’را‘‘ کے ملوث ہونے کے ثبوت بھی پاکستانی اداروں نے حاصل کر لئے ہیں۔ ’’را‘‘ اورافغان انٹیلی جنس ایجنسی این ڈی ایس بلوچستان میں علیحدگی پسند جماعتوں بی ایل اے، بلوچ ریپبلکن آرمی اور بی ایل ایف کی نہ صرف مالی مدد کر رہی ہیں بلکہ کابل، نمروز اور قندھار میں قائم ٹریننگ کیمپوں سے دہشت گردوں کو خصوصی تربیت بھی دی جا رہی ہے۔ افغانستان میں موجود ’’را‘‘ کے حکام ان دہشت گردوں کو افغانستان سے بھارت، متحدہ عرب امارات اور یورپی ممالک بھجوانے کے لئے جعلی دستاویزات بنوانے میں بھی پیش پیش ہیں۔ بلوچ علیحدگی پسند رہنما براہمداغ بگٹی کے قریبی کمانڈر ریاض گل بگٹی کو احمد جاوید نامی ایک افغان کاروباری شخصیت ظاہر کر کے بھارت کا ویزا دیا گیا۔ ریاض گل بگٹی نے نئی دہلی میں بھارتی انٹیلی جنس حکام سے ملاقاتیں کیں اور تجویز پیش کی کہ بلوچ نوجوانوں کی عسکری تربیت کے لئے بلوچی انسٹرکٹر تعینات کئے جائیں ،تاکہ انہیں آسانی حاصل ہو۔ اس تجویز پر ’’را‘‘ نے اپنے اور افغان انٹیلی جنس کے حکام کے لئے بلوچی زبان کے کورس بھی کروائے۔ ’’را‘‘ کے ایک ونگ نے تمام عالمی فورمز پر بلوچستان میں علیحدگی پسندی کی تحریک کو ہوا دینے کا بیڑہ بھی اٹھا رکھا ہے۔ بین الاقوامی این جی اوز کے ذریعے سے انسانی حقوق کا سنگین مسئلہ بنا کر پیش کیا جا رہا ہے۔ کینیڈا میں مقیم سیاسی شخصیت طارق فاتح کو بھی ’’را‘‘اس مقصد کے لئے استعمال کر رہی ہے۔ فروری 2013ء میں (UNHCR) کے اجلاس کے موقع پر طارق فاتح نے پاکستان کے خلاف خوب بھڑاس نکالی ،جس کے بعد طارق فاتح نے بھارت میں ’’را‘ کے افسران وکرم سود اور اے ایس دولت سے ملاقاتیں کیں۔ پاکستانی حساس اداروں نے کراچی میں دہشت گردی میں ملوث افراد کی افغان سرحد پر بھارتی افسران سے ملاقاتوں کے شواہد بھی حاصل کئے ہیں۔ اسی طرح سوات سے نکل کر افغانستان میں پناہ لینے والے مولانا فضل اللہ کی بھی ’’را‘‘ اور افغان انٹیلی جنس ایجنسی سے ملاقاتوں کے ناقابل تردید ثبوت حاصل کئے گئے ہیں۔ کراچی، بلوچستان اورپاکستان کے قبائلی علاقوں میں دہشت گردی کی کارروائیاں کرنے والوں کو کئی ملین ڈالرز کی ادائیگیاں کی گئی ہیں۔ پاکستانی حساس اداروں نے سوشل میڈیا یعنی فیس بک، ٹوئٹر اور دیگر ویب سائٹس پر بنائے جانے والے جعلی اکاؤنٹس کا ڈیٹا بھی تیار کیا ہے، جن کے ذریعے نہ صرف پاکستان مخالف علیحدگی پسندی کے رحجان کو فروغ دینے والے ویڈیو اپ لوڈ کی جاتی ہیں بلکہ پاکستان کی بدنامی کے لئے ہر قدم اٹھایا جاتا ہے۔ پاکستان کی اعلیٰ عسکری قیادت نے ہندوستان کی خفیہ انٹیلی جنس ایجنسی ’’را‘‘ پر ملک میں دہشت گردی کی کارروائیوں کا الزام عائد کیا ہے۔پاک فوج کے شعبہ تعلقات عامہ انٹر سروسز پبلک ریلیشنز (آئی ایس پی آر) کی جانب سے جاری بیان کے مطابق کور کمانڈرز کانفرنس میں ہندوستانی جاسوس ادارے ’’را‘‘ کی جانب سے پاکستان میں " دہشت گردی بڑھانے ’’ میں مبینہ طور پر ملوث ہونے کا سنجیدہ نوٹس لیا گیا۔ ہندوستانی خفیہ ایجنسی ’’را‘‘ کو پاکستان میں قانون نافذ کرنے والے اداروں کی جانب سے ملک میں دہشت گردی کی کارروائیوں پر مورد الزام ٹھہرایا جاتا ہے، تاہم یہ بہت غیر معمولی ہے کہ کور کمانڈر کانفرنس میں دشمن کی انٹیلی جنس تنظیم پر براہ راست انگلی اٹھائی گئی ہے۔تین ہفتوں میں یہ دوسری مرتبہ ہے کہ عسکری قیادت نے پاکستان میں غیر ملکی حکومتوں اور انٹیلی جنس ایجنسیوں کی کارروائیوں کا مسئلہ اٹھایا ہے۔ عسکری قیادت کا کہنا ہے کہ بلوچستان کے ساتھ فاٹا اور کراچی میں بھی دہشت گردی کی کارروائیوں میں ’’را‘‘ کے ملوث ہونے کے ثبوت ملتے ہیں، جبکہ حال ہی میں گرفتار کئے گئے چند مجرموں کے اعترافی بیانات بھی ملک میں خفیہ ایجنسی ’’را‘‘ کی بڑھتی ہوئی سرگرمیوں کی طرف اشارہ ہیں۔اپنے اس بیان کو مزید مضبوط بنانے کے لئے ملٹری افسران نے ہندوستان کے قومی سلامتی کے مشیر اجیت دوال کی جانب سے ایک سال قبل دیئے گئے۔ اْس بیان کا حوالہ دیا، جس میں ان کا کہنا تھا کہ ہاکستان کو کمزور کرنے کے لئے دہشت گردی اور علیحدگی پسندی کو فروغ دینا ہندوستان کی حکمت عملی ہے۔</TEXT>
