<DOCNO>2627933</DOCNO>
<HL>وزیراعظم آزاد کشمیر اور حریت قیادت کی مشترکہ کال پر بھارت کا یوم جمہوریہ پر مقبوضہ‘ آزاد کشمیر ‘گلگت، بلتستان سمیت پوری دنیا میں یوم سیاہ منایا گیا‘ حریت پسند تنظیموں کی کال پرمقبوضہ اور آزاد کشمیر میں کاروباری مراکز مکمل بند‘ سڑکوں پر ٹریفک نہ ہونے سے عوام کو مشکلات کا سامنا ، آر پار کی کشمیری قیادت کی جانب سے جلسے جلوس اور مظاہرے‘مقبوضہ کشمیر میں سیکورٹی کے سخت انتظامات ‘ سری نگر سمیت وادی کے مختلف شہروں میں فوج اور پولیس کی بھارت نفری تعینات کی گئی۔ پولیس اور نوجوانوں کے درمیان جھڑپیں ‘پولیس کا مظاہرین پر لاٹھی چارج ‘ درجنوں کشمیری زخمی</HL>
<AUTHOR>اردو پوائنٹ</AUTHOR>
<DATELINE> Pakistan 2013-08-15 14:19:38+05</DATELINE>
<TEXT>مظفرآباد / سرینگر / نئی دہلی(اُردو پوائنٹ تازہ ترین اخبار۔آئی این پی۔ 15اگست 2013ء) وزیراعظم آزاد کشمیر اور حریت کانفرنس کی مشترکہ کال پرکل بھارت کا یوم جمہوریہ ریاست جموں و کشمیر کے دونوں اطراف پاکستان کے چاروں صوبوں گلگت، بلتستان سمیت پوری دنیا میں یوم سیاہ کے طور پر منایا گیا‘ حریت پسند تنظیموں کی کال پرمقبوضہ اور آزاد کشمیر میں کاروباری مراکز مکمل بند‘ سڑکوں پر ٹریفک نہ ہونے سے عوام کو مشکلات کا سامنا ‘ آر پار کی کشمیری قیادت کی جانب سے جلسے جلوس اور مظاہرے‘مقبوضہ کشمیر میں سیکورٹی کے سخت انتظامات ‘ سری نگر سمیت وادی کے مختلف شہروں میں فوج اور پولیس کی بھارت نفری تعینات کی گئی۔ پولیس اور نوجوانوں کے درمیان جھڑپیں ‘پولیس کا مظاہرین پر لاٹھی چارج ‘ درجنوں کشمیری زخمی ہو گئے۔ () تفصیلات کے مطابق جمعرات کو آزاد کشمیر بھر کے ڈویڑنل ،ضلعی، تحصیل ،سٹی مقامات پر جلسے جلوس دھرنے اور احتجاجی ریلیاں نکالی گئیں۔ ریاست جموں و کشمیر کے دونوں اطراف عام ہڑتال رہی ۔ بھارت کے یوم جمہوریہ کو یوم سیاہ کے طور پر منانے کے حوالے سے بھارتی سفارتخانے کے سامنے بھی احتجاجی دھرنا دیا گیاوزیراعظم آزادکشمیر چوہدری عبدالمجید اور حریت کانفرنس، سیاسی جماعتوں کے نمائندگان اسلام آباد میں احتجاجی ریلی اور دھرنے کی قیادت کی۔ پی پی پی کے میڈیا ایڈوائزر شوکت جاوید نے میڈیا سے بات چیت کرتے ہوئے بتایا کہ بھارت نے کمپوزٹ ڈائیلاگ اور اقدامات برائے بحالی اعتماد ،دوطرفہ تجارت وفود کے تبادلوں کی آڑ میں سیز فائر لائن کی خلاف ورزیاں بلا اشتعال فائرنگ کر رکھی ہے جو خطرے کا الارم ہیں۔ ادھر مقبوضہ کشمیر کے ضلع کشتواڑہ میں پرتشدد واقعات کے بعد پیدا ہونے والی کشیدگی اور احتجاجی مظاہروں کو روکنے کیلیے وادی کے مختلف علاقوں میں چھٹے روز بھی کرفیو جاری رہا۔ بعض علاقوں میں کرفیوں میں نرمی کے دوران احتجاجی مظاہروں میں گاڑیاں نذرآتش کی گئی۔ میڈیا رپورٹ کے مطابق گزشتہ روز جموں کے کئی علاقوں میں کرفیو میں نرمی کے دوران ہزاروں افراد سڑکوں پر نکل ائے اور احتجاج شروع کر دیا پلوامہ میں ہڑتال کے دوران پولیس اور نوجوانوں کے درمیان جھڑپیں جاری رہیں،اس موقع پر پولیس و فورسز نے مشتعل نوجوانوں کو منتشر کرنے کیلئے لاٹھی چارج کیا جبکہ جھڑپوں میں اہلکاروں سمیت متعدد افراد زخمی ہوگئے۔</TEXT>
