<DOCNO>71937</DOCNO>
<HL>عید ایام کے دوران 4 خواتین سمیت 11 افراد کو قتل کر دیا گیا</HL>
<AUTHOR>روزنامہ پاکستان</AUTHOR>
<DATELINE> Pakistan 2018-06-19 06:04:45+05</DATELINE>
<TEXT>بوریوالہ ‘ لڈن ‘ ٹبہ سلطان پور ‘ وہاڑی ‘ اڈا ذخیرہ ‘ ڈیرہ غازیخان ‘ جتوئی ‘ چشتیاں ‘ منڈی یزمان ( نمائندگان) عیدالفطر کے دوران دو گروپوں مین تصادم ‘ دیرینہ دشمنی پر جھگڑے ‘ غیرت اور پسند کی شادی کرنے پر 4 خواتین سمیت 11 افراد کو موت کی نیند سلا دیا گیا ۔ اس سلسلہ میں بورے والا .(بقیہ نمبر46صفحہ7پر ) سے تحصیل رپورٹر کے مطابق عیدالفطر کے روز نواحی گاؤں میں بچوں کی معمولی لڑائی پر اندھا دھند فائرنگ حساس ادارے کے ملازم سمیت دو افراد موقع پر جاں بحق جبکہ دو افراد شدید زخمی ہو گئے جنہیں مقامی ہسپتال میں داخل کروایا گیا پولیس رپورٹ کے مطابق نواحی گاؤں چک 271ای بی کے زمیندار محمد انور جموں نے بتایا کہ عید الفطر کی شام سات بجے وہ اپنے بیٹوں علی رضا ،محمد نواز ،اللہ دتہ ،عطا محمد ،رمضان اور اللہ رکھا اپنے گھر کے سامنے تھڑے پر بیٹھے باتیں کر رہے تھے کہ اچانک ان کے مخالفین محمد شفیق شریف وغیرہ آتشیں اسلحہ سے لیس ہو کر وہاں آ گئے اور اندھا دھند فائرنگ کر کے خوف و ہراس پھیلادیا اور بھگدڑ مچ گئی فائرنگ سے عید کی چھٹی پر گھر آیا ہوا فوجی محمد نواز اور علی رضا جموں موقع پر ہی جاں بحق ہو گئے جبکہ محمد رمضان اور اللہ رکھا شدید زخمی ہو گئے وجہ عناد بیان کی جاتی ہے کہ ملزمان اور مقتولین کے مابین 4بجے شام کرکٹ کھیلنے پر جھگڑا ہوا تھا جس پر مشتعل ہو کر ملزمان نے اندھا دھند فائرنگ کر کے دو افراد کی جان لے لی پولیس تھانہ گگو منڈی نے ملزمان کے خلاف زیر دفعہ 302،324،34ت پ اور دہشت گردی ایکٹ کے تحت مقدمہ درج کر کے تفتیش شروع کر دی ۔ لڈن سے نمائندہ پاکستان ‘ نامہ نگار کے مطابق غیرت کے نام پر بھائی نے شادی شد ہ بہن کو گلا دبا کر قتل کر دیا ،پولیس تھانہ لڈن نے ملزم کو گرفتار کرکے مقدمہ درج کر لیا ،تفصیل کے مطابق لڈن کے محمد رضوان جوئیہ نے اپنی شادی شدہ بہن ثناء الہی کو غیرت کے نام پر قتل کر دیا ،ملزم محمد رضوان کے مطابق میری بہن کی شادی بہاولنگر میں ہو چکی تھی ،جس کے دوبیٹے اور ایک بیٹی بھی تھی کہ عید الفطر سے دس روز قبل وہ اپنے آشنا کے ساتھ گھر سے بھاگ گئی تھی ،پنچائت کے ذریعے واپس لایا گیا ،جس پر اس نے کہا کہ میں اپنے خاوند کے ساتھ نہیں رہنا چاہتی ،جس پر اس کے خاوند نے اسے طلاق دے دی اور وہ اپنے میکے میں ہمارے ہاں لڈن آگئی لیکن گزشتہ روز وہ پھر اپنے آشنا کے ساتھ فرار ہونا چاہتی تھی جس پر میں نے اسے گلا دبا کر قتل کر دیا ،پولیس تھانہ لڈن نے ملزم رضوان کو گرفتار کر کے مقدمہ درج کر لیا ہے ،واضح رہے کہ اس مقدمہ کا مدعی ثناء الہی کا والد شہنے خان جوئیہ بننا چاہتا تھا لیکن پولیس تھانہ لڈن نے انکار کر دیا اورمنیر احمد ایس آئی کی مدعیت میں مقدمہ درج کر لیا ہے ،جبکہ مقتولہ کی لاش کو ڈی ایچ کیو وہاڑی میں پوسٹمارٹم کے بعد ورثا ء کے حوالے کر دیا گیا ہے ۔ ٹبہ سلطان پور سے نمائندہ پاکستان کے مطابق ٹبہ سلطان پور کے نواحی علاقہ چک نمبر122ڈبلیو بی میں گھر والوں کی مرضی کے بغیر شادی کرنے والی27سالہ ایم فل کی طالبا کو مبینہ طور پر فائر نگ کر کے قتل کردیا مقتولہ چک نمبر329ڈبلیو بی دنیا پور کی رہائشی تھی اور چک نمبر122ڈبلیو بی کے رہائشی سے پسند کی شادی کی تھی دوسری جانب سے وقوعہ کوخودکشی کا رنگ بھی دیاجارہا ہے مقتولہ کے سینے پر گولیاں لگی ہوئی ہیں تاہم پولیس تھا نہ ٹبہ سلطان پور خودکشی یا قتل سے متعلق کچھ بھی بتانے سے انکاری ہے تفصیل کے مطا بق ٹبہ سلطان پور کے نواحی علاقہ چک نمبر122ڈبلیو بی میں مبینہ طور پر27سالہ لڑکی بشریٰ بی بی کو فائر نگ کر کے قتل کردیا گیا بشریٰ بی بی کو سینے میں گولیاں ماری گئیں مقتولہ دنیا پور کے چک نمبر329ڈبلیو بی کی رہائشی تھیں اور چک نمبر122ڈبلیو بی ٹبہ سلطان پو ر کے رہائشی نعما ن گل وڑائچ سے پسند کی شادی کی تھی مقتولہ بشریٰ بی بی بہاؤلدین زکریایونیورسٹی ملتان میں ایم فل کی طالبا تھی بشریٰ بی بی کی موبائل فون پر نعمان گل سے دوستی ہوئی تھی جو بعد میں دونوں نے گھر والوں کی مرضی کے بغیر پسند کی شادی کرلی تھی قتل ہونے کی اصل وجوہات سامنے نہ آسکیں مختلف ذرائع سے ملنے والی رپورٹس کے مطا بق مقتولہ بشریٰ بی بی کے شوہر نعمان گل وڑائچ نے شادی سے قبل بشریٰ بی بی کو اپنے پہلے والی شادی اور دوبچوں کی موجودگی سے متعلق نہیں بتایا تھابعد میں بشریٰ بی بی کو دوسری شادی کا علم ہو نے پر دونوں میں لڑائی جھگڑا معمول بن چکا تھا اوریہ خدشہ ظاہر کیا گیا ہے کہ مقتولہ کو شوہر نعما ن نے قتل کیا ہے جبکہ دوسری جانب مقتولہ کے والدین پر بھی شک کیا جارہا ہے کہ انہوں نے مرضی کی شادی کرنے کی رنجش میں آکر اپنی بیٹی کو قتل کروایا ہے تاکہ الزام شوہر پر لگادیا ہے تاہم پولیس تھانہ ٹبہ سلطان پور سے جب رابطہ کیا ان کی جانب سے بھی یہی بتایا گیا ہے کہ اب قتل کی وجوہات معلوم نہ ہوسکیں بشریٰ بی بی کی موت کو خودکشی کا رنگ دینے کی بھی کوشش کی جارہی ہے لیکن مقتولہ کے سینے پر لگی گولیوں کے نشانات خودکشی کومسترد کررہے ہیں کیونکہ خودکشی کرنے والا گولی سر میں مارتا ہے اور کئی جگہ پر نہیں صرف جسم کے ایک ہی جگہ پر لگتی ہے جو خودکشی کرتاہے جب اس سلسلہ میں مقتولہ کے شوہر نعمان گل وڑائچ اوراُن کے والدین سے موقف لینے کے لئے رابطہ کر نے کی کوشش کی گئی لیکن دونوں پارٹیوں میں سے کسی کے بھی ساتھ رابطہ نہ ہوسکاہے اور قتل کی واصل وجوہات معلوم نہ ہوسکیں ذرائع کاکہناہے کہ مقتولہ بشریٰ بی بی پر اُن کے والدین نے دوبہنوں کے جہیز کے لئے تیار کیا گیا60تولے سونا بھی پسند کی شادی کرتے وقت گھر سے ساتھ لیکر چوری کرنے کا بھی پہلے الزام لگایا تھاپولیس تھا نہ ٹبہ سلطان پور نے لاش کو تحویل میں لیکر پوسٹ مارٹم کے لیے ہسپتال منتقل کرتے ہوئے مزید کاروائی کا آغاز کردیا ہے ۔ وہاڑی سے بیورو رپورٹ ‘ نامہ نگار کے مطابق پو لیس تھانہ ما چھیوال کے علاقہ میں نامعلوم افراد نے 22سالہ لڑکی کو مبینہ طور پر قتل کرکے نعش نہر میں پھینک دی ، پو لیس نے نعش قبضہ میں لے کر پو سٹ مارٹم کے لیے ہسپتال میں شفٹ کرکے کا رروائی شروع کردی ، واقعات کے مطابق نواحی گاؤں561ای بی کے رہا ئشی فقیر حسین کی 22سالہ طلاق یا فتہ لڑکی ثا نیہ بی بی کو نامعلوم افراد نے مبینہ طورپر قتل کرکے نعش نہر میں پھینک دی، جس کی اطلاع ملتے ہی پو لیس تھانہ ماچھیوال نے نعش قبضہ میں لے کر قریبی ہسپتال میں شفٹ کردی او ر کا رروائی شروع کردی ، ذرائع کے مطابق مقتولہ کے جسم پر تشدد کے نشانات پا ئے گئے ہیں اور جیب سے دو موبائل فون گیارہ سو روپے نقدی اور کسی لاہور کے رہا ئشی کا شناختی کارڈ برآمد ہو ا ہے ، مقتولہ کی والدہ کے مطابق میری بیٹی گزشتہ روز دو بجے دن گھر سے نکلی اور آج اسکی نعش ملی ہے انہوں نے مطالبہ کیا ہمیں انصاف فراہم کیا جا ئے ۔ وہاڑی سے بیورو رپورٹ ‘ نمائندہ خصوصی کے مطابق پو لیس تھانہ ماچھیوال کی حدود میں569ای بی پو لیس کا نسٹیبل کے بیٹے نے مبینہ طورپر فائرنگ کرکے اپنی بہن کو قتل کردیا اور موقع سے فرار ہو گای پو لیس تھانہ ماچھیوال نے نعش قبضہ میں لے کر کا رروائی شروع کردی ، ذرائع کے مطابق پو لیس تھانہ ماچھیوال کے علاقہ569ای بی میں پو لیس کا نسٹیبل محمد ریا ض کے بیٹے خرم نے مبینہ طورپر فائرنگ کرکے اپنی ہمشیرہ سکول ٹیچر ریماء کو قتل کردیا اور فرار ہو گیا پو لیس نے نعش قبضہ میں لے کر کا رروائی شروع کردی تاہم قتل کی وجہ معلوم نہ ہوسکی۔ اڈہ ذخیرہ سے نامہ نگار کے مطابق اڈا ذخیرہ راستہ کا تنازعہ اوباشو ں نے فائرنگ کر کے ایک شخص قتل کر دیا ۔ورثاء کی طرف سے سیاسی لوگوں پر ملزمان کی پشت پناہی کا الزام ۔نواحی چک نمبر 309/WBڈوگراں والا کے رہائشی ریاست علی ولد محمد بشیر ،عبدالرحمٰن ولد اللہ دتہ ،ابدال ولد ارشاد اقوام ڈوگر دنیا پور سے موٹر سائیکل پر سوار ہو کر واپس اپنے گاؤں آرہے تھے کہ راستے میں ملزم عبدالغفار ولد موج دین ،عبدالشکور ولد شہاب دین اور ارشد ولد عبدالشکور جو کہ کار پر سوار تھے نے موٹر سائیکل سواروں کو روک کر ان پر تشدد کرنا شروع کر دیا لوگوں نے ان کا بیچ بچاؤ کرایا جب ریاست علی کے وارثان ملزمان کے گھر اعتراض لے کر گئے تو ملزمان نے فائرنگ شروع کر دی جس سے محمد امین موقع پر جاں بحق ہو گیا مقتول کے ورثا نے الزام عائد کیا کہ نون لیگی رہنما ملزمان کی پشت پناہی کر رہے ہیں ۔ ڈیرہ غازیخان سے سٹی رپورٹر کے مطابق تھانہ چوٹی کے علاقہ معموری کی بستی لاشاری میں زمین کے تنازعہ پر جھگڑا 4افراد شدیدزخمی،ایک جاں بحق پولیس تھانہ چوٹی نے مقدمہ درج کر تے ھوئے دو افرادگرفتار کر لئے تفصیلات کے مطابق تھانہ چوٹی کے علاقہ میں لاشاری برادری کے درمیان زمین کے تنازعہ پر جھگڑا ہوا جس پر مسلح ملزمان نے اپنے رشتہ دار محمد بخش سمیت 4 افراد پر کلہاڑیوں اور ڈنڈوں سے حملہ کردیا جس کی وجہ سے محمد عظیم،عبدالکریم، محمد عمر،ریاض وغیرہ شدید زخمی ھو گئے جبکہ محمد بخش لاشاری زخموں کی تاب نہ لاتے ہوئے جاں بحق ہو گیا چوٹی پولیس اطلاع ملتے ہی موقع پر پہنچ گئی اور 2 ملزمان کو گرفتار کر کے مقدمہ درج کرلیا ریسکیو 1122نے موقعہ پر پہنچ کر زخمیوں کو طبی امداد مہیا کرنے کے بعد ٹیچنگ ہسپتال کے ٹراما سنٹر منتقل کر دیا جہاں ڈاکٹرز کے مطابق دیگر زخمیوں کی حالت خطرے سے باہرہے جبکہ جاں بحق ہو نے والے محمد بخش کی نعش کو پولیس نے پوسٹ مارٹم کے بعد ورثاء کے حوالے کر دی ہے ۔ جتوئی سے نمائندہ پاکستان کے مطابق جتوئی؛معمولی تلخ کلامی پر چھر مار زخمی کی کاروائی کرانے فائرنگ سے ایک شخص جاں بحق6شدید زخمی ہومی سائیڈ پولیس نے کاروائی شروع کر دی ملزمان کی گرفتاری کیلئے جگہ جگہ چھاپے تفصیل کے مطابق نواحی علاقہ بستی ہلیلی کے کلیم اللہ ہلیلی ،ڈاکٹر عارف ہلیلی نے بتایا کہ جاوید جو لاہور میں کام کرتاہے انکی ملزمان کے لواحقین سے منہ ماری ہوئی جس پرعید کے روز انہوں اقبال اور اسکے ساتھیوں نے جاوید کو چھرا مار کر اور رفیق کے دانت توڑ کر زخمی کردالا جس پر انہوں نے ملزمان کے خلاف پولیس سے ڈاکٹ حاصل کیا مگر جتوئی پولیس نے ملزمان گرفتار نہ کئے اور ملزمان نے الٹادھمکی دی کہ ہمارا کیا کرلیا اورڈاکٹ ھاصل کرنے،دیگر کاروائی کرانے کا مزہ چکھاتے ہیں آج صبح مسلح ہائے آتشین اسلحہ اور سوٹے ڈانگیں ااگئی اور للکارا کہ ہمت ہے تو آؤجس ہمارے افراد باہر گئے جونہی باہر نکلے تو ملذمان پارٹی نے بگل جنگ بجا دیا فائرنگ سے ایک شخص سعید احمد ہلیلی موقع پر ہی زخموں کی تاب نہ لاتے ہوئے جاں بحق ہوگیا جبکہ غلام یسٰین،منور،احمد بخش ، طارق،سلیم،مرسلین شدید زخمی ہوگئے زخمیوں کو فوری طور ٹی ایچ کیو ہسپتال جتوئی منتقل کردیا گیا اس موقع پر ہومی سائیڈ آفیسر رب نواز خان نے بتایا کہ ہم نے مقدمہ درج کرکے کاروائی شروع اور ملزمان کی گرفتاری کے چھاپے مارنا شروع کردئے ہیں کوئی ملزم کتنا ہی بااچر کیوں نہ ہو قانون سے بچ نہ پائے گا۔ چشتیاں سے نمائندہ پاکستان کے مطابق شہر کی نواحی حسین کالونی میں رات کے وقت نامعلوم ملزمان نے ایک نوجوان شخص شکیل احمد کو تشدد کر کے موت کے گھاٹ اتار دیا پولیس رپورٹ کے مطابق مقتول شکیل احمد محنت کش عبد الشکور کا بیٹا تھا جس کی دو ماہ قبل شادی ہوئی تھی وقوعہ کے وقت باہر دروازے پر بیل ہوئی اور مقتول یہ کہہ کر باہر چلا گیا کہ میں ابھی آتا ہوں لیکن جب وہ واپس نہ آیا اور اس کی تلاش شروع کی جبکہ اس کی باڈی سول ہسپتال میں مردہ خانے میں پڑی تھی جسے لواحقین نے شناخت کیا جبکہ مقتول کے جسم پر تشدد کے نشان بھی تھے سٹی پولیس نے مقتول شکیل احمد کے والد عبد الشکور کی رپورٹ پر نامعلوم ملزمان کے خلاف اغوا کے بعد قتل کامقدمہ درج کر کے ان کی تلاش شروع کر دی ہے۔ منڈی یزمان سے نامہ نگار کے مطابق پلاٹ کے تنازع پرعید کے دوسرے روز چھوٹے نے بڑے بھائی کو کلہاڑیوں کے پہ در پے وار کر کے موت کی نیند سلا دیا۔ خوشیاں ماتم میں بدل گئیں۔ بوڑھے والدین غم سے نڈھال ۔ بیوہ صدمے سے بے ہوش۔ معصوم بچوں کی چیخوں سے ہر آنکھ پر نم۔ ملزم فرار۔ پو لیس نے جائے حادثہ پر پہنچ کر لاش قبضے میں لے لی۔ ضروری کاروائی کے بعد لاش ورثاء کے حوالے۔ آہوں اور سسکیوں میں سپر د خاک کر دیا گیا۔ واقعات کے مطابق تحصیل یزمان کے چک103ڈی این بی میں رہوائش پزیر دو بھائیوں محمد طارق اور محمد جاوید کے درمیان دہذا میں واقع ایک پلاٹ کا تنازع چل رہا تھا۔ جو والدین کی مداخلت کے با وجود بھی حل نہ ہو سکا۔ عید کے دوسرے روز گھر والوں کے ساتھ محمد جاوید بھی اپنی دو بیٹوں ،ایک بیٹے اور بیوی کے ہمراہ کھانا کھانے میں مصروف تھا کہ اچانک اس کے چھو ٹے بھائی محمد طارق نے کلہاڑی سے اپنے بھائی پر حملہ کر دیا۔ اور کلہاڑیوں کے پہ در پے وار کے کر اسے موقع پر ہی موت کے گھاٹ اتار دیا۔ جسکے بعد ملزم موقع سے فرار ہو گیا۔ قتل کی خبر جنگل کی آگ کی طرح علاقہ میں پھیل گئی۔ خبر سنتے ہی سنکڑوں کی تعداد میں لوگ موقع پر جمع ہو گئے۔ جبکہ پو لیس بھی کوئی لمحہ ضا ئع کیے بغیر جائے حا دثہ پہنچ گئے۔ بھائی کے ہاتھوں بھائی کے قتل پر والدین غم سے نڈھال ہوگئے۔ مقتول کی بیوہ صدمے سے حواس کھو بیٹھی۔ جب میت گھر سے اٹھائی گئی تو کہرام مچ گیا۔ معصوم بچوں کی چیخوں نے موجود ہر شخص کو غم ناک کر دیا۔ نماز جنازہ کے بعد مقتول کو سپرد خاک کر دیا گیا۔ تلاش کے با وجود ابھی تک ملزم قانون کے ہتھے نہیں چڑھ سکا۔</TEXT>
