<DOCNO>633110</DOCNO>
<HL>حکومت نے سگریٹ کے پیکٹ پر نئی تصویری وارننگ کا اجرا کر دیا ،سائرہ تارڑ</HL>
<AUTHOR>روزنامہ پاکستان</AUTHOR>
<DATELINE> Pakistan 2015-02-12 17:09:04+05</DATELINE>
<TEXT>اسلام آباد(ویب ڈیسک)وزیرمملکت برائے قومی صحت محترمہ سائرہ افضل تارڑ نے پریس نفرنس سے خطاب کرتے ہوئے اعلان کیاہے کہ حکومت پاکستان نے سگریٹ کے پیکٹ پر نئی تصویری وارننگ کا اجرا کر دیا گیا ہے۔ اب اس کا سائز سگریٹ کے پیکٹ کے دونوں اطراف میں 85 فیصد ہوگا۔ اس طرح پاکستان دنیا کے ان پہلے تین ممالک کی صف میں شامل ہوگیاہے جہاں اس سائز کی تصویری وارننگ کا اجرا کیا گیا ہے۔ وزیر مملکت نے کہا کہ پہلی مرتبہ 2010 میں پاکستان میں تصویری وارننگ کا اجرا کیا گیا تھا اور اس کا سائز40فیصد تھا اور اسے ایک سال کے بعد 2011 میں دوبارہ جاری کرنا تھا۔ مگر بد قسمتی سے پچھلی حکومت کی عدم دلچسپی کی وجہ سے اس پر توجہ نہ دی جا سکی۔ اب ہماری حکومت نے اس کی اہمیت اور حکومت پاکستان کے عالمی ادارہ صحت کے پہلے بین الاقوامی معاہدہ ( ایف سی ٹی سی) کو مد نظر رکھتے ہوے اس نئی تصویری وارننگ کا اجرا کیا ہے۔ اس تصویر میں گلے کے کینسر کے مریض کی تصویر شائع کی جارہی ہے۔ تمباکو نوشی کی وجہ سے کینسر، فالج،اور دل کے امراض پیدا ہوتے ہیں۔ا±نہوں نے بتایا کہ تمباکو نوشی کی وجہ سے دنیا میں 20 ویں صدی میں 100ملین اموات واقع ہویں۔ تمباکو نوشی کی وجہ سے سالانہ 6ملین سے زیادہ دنیا میں اموات واقع ہوتی ہیں اور صرف پاکستان میں ایک لاکھ سے زیادہ افراد تمباکو نوشی کی وجہ سے سالانہ موت کا شکار ہوجاتے ہیں۔ سگریٹ کے پیکٹ پر تصویری وارننگ تمباکو نوشی کرنے والے افراد کے ساتھ رابطے کا براہ راست اور موثر طریقہ ہے۔ ا±نھوں نے مزید کہا کہ ایک تحقیق کے مطابق ایک پیکٹ سگریٹ روزانہ پینے والا شخص سال میں تقریبا7000 بار اس تصویر کو دیکھتا ہے۔ جس کی وجہ سے اس شخص کو تمباکو نوشی کے مضر اثرات سے آگاہی ہوتی ہے۔ اس کے علاوہ جو لوگ تمباکو نوشی ترک کرنا چاہتے ہیں ان کے ارادہ کو بھی تقویت حاصل ہوتی ہے۔ اورجو نوجوان تمباکو نوشی شروع کرنا چاہتے ہیں وہ بھی ان تصاویر کو دیکھ کر اپنا ارادہ ترک کرسکیں گے۔وزیر مملکت نے مزید کہا کہ اب پاکستان میں بننے والی، امپورٹ ہونے والے اور فروخت ہو نے والے تمام سگریٹ پیکٹوں پر 30مارچ 2015سے اس تصویری وارننگ کا اجرا لازمی ہے۔ اس سلسلے میں سگریٹ بنانے والی تمام کمپنیوں اور متعلقہ ایجنسیوں کو خطوط ارسال کیے جا رہے ہیں۔ انھوں نے متنبہ کیا کہ اس قانون کی خلاف ورزی کرنے والی کمپنی، امپورٹرز، ڈسٹریبیوٹرز اور ریٹلرز کے خلاف سخت قانونی کاروائی کی جائے گی۔ انھوں نے امیدظاہر کی کہ اس قانون کے مکمل نفاذ اور عمل درآمد میں تمام صوبائی، ضلعی حکومتیں ہمیشہ کی طرح سے اپنا کردار ادا کریں گی۔یاد رہے کہ محترمہ سائرہ افضل تارڑ نے انسداد تمباکو نوشی کے عالمی دن کے موقع31 مئی 2014 کو نئی تصویری وارننگ کے اجرا کا وعدہ کیا تھا۔</TEXT>
