<DOCNO>2722676</DOCNO>
<HL>خواتین کی حق تلفی اور گھریلو تشدد ہمارے معاشرے کا تاریک پہلو ہے ،اس کا شکار اکثر خواتین بنتی آئی ہیں ، اسلام نے عورتوں کو انتہائی بلند رتبہ دیا ، عورتوں کیساتھ مردوں کی بدسلوکی اور گھریلو تشدد قابل مذمت ہیں، ہمارے معاشرے میں عورتوں کو مساوی حقوق یا برابری کا درجہ دینا افسوسناک ہے</HL>
<AUTHOR>اردو پوائنٹ</AUTHOR>
<DATELINE> Pakistan 2014-12-01 16:34:01+05</DATELINE>
<TEXT>ڈسٹرکٹ ورکرز ایکشن کمیٹی کے چیئرمین نعیم مہاندرہ ایڈووکیٹ کی میڈیا سے گفتگو رحیم یارخان(اُردو پوائنٹ تاز ترین اخبار۔ یکم دسمبر 2014ء) ڈسٹرکٹ ورکرز ایکشن کمیٹی کے چیئرمین نعیم مہاندرہ ایڈووکیٹ اور پاکستان ٹریڈ یونین ڈیفنس کمپیئن کے ضلعی مزدور رہنما حیدرچغتائی نے کہا ہے کہ خواتین کی حق تلفی اور گھریلو تشدد ہمارے معاشرے کا وہ تاریک پہلو ہے جسکا شکار اکثر خواتین بنتی آئی ہیں اور آج بھی بن رہی ہیں اور ان میں سے کسی کی جان لے لی جاتی ہے اور کئی زخمی حالت میں صرف کراہنے تک محدود رہتی ہیں اسلام نے عورتوں کو انتہائی بلند رتبہ عطا کیا ہے عورتوں کیساتھ مردوں کی بدسلوکی اور گھریلو تشدد قابل مذمت ہیں افسوس کی بات یہ ہے کہ ہمارے معاشرے میں عورتوں کو مساوی حقوق یا برابری کا درجہ دینا انتہائی مشکل سمجھا جاتا ہے۔ وہ پیر کو یہاں عورتوں پر تشدد کے حوالہ سے میڈیا سے گفتگو کررہے تھے ۔ () حیدرچغتائی نے کہا کہ ہمارے ملک میں تعلیم اور شعور کی کمی ہے ہمارے گاؤں فرسودہ روایات اور رواجوں میں جکڑے ہوئے ہیں اور اس میں بسنے والوں کی سوچ پسماندہ ہے جبکہ آج کہ ترقی یافتہ دور میں بھی ہمارے دیہاتی خواتین کاروکاری،ونی جیسی مجرمانہ روایات کی بھینٹ چڑھ جاتی ہیں المیہ یہ ہے کہ ہمارے معاشرے میں عورت کو تعلیم سے دور رکھنے کی بھرپور کوشش کی جاتی ہے لڑکیوں کی بجائے لڑکوں کی تعلیم کو زیادہ ضروری سمجھا جاتا ہے انہوں نے مزید کہا کہ سوال یہ اٹھتا ہے کہ تعلیم یافتہ ہونے کے باوجودبھی عورتیں بے بس اور مجبوررہتی ہیں۔ ان تمام باتوں کا تجزیہ کریں تو یہ حقیت سامنے آتی ہے کہ تعلیم کیساتھ ساتھ شعور اور آگہی بھی ضروری ہے دیہات میں تعلیم نہ ہونا ان واقعات کی وجہ سمجھی جاتی ہے ہمارے معاشرے سے تحمل وبرداشت کا خاتمہ ہوتا جارہا ہے مرد اپنے ساتھ ہونیوالے استحصال کا بدلہ عورت کو مار پیٹ کر لیتا ہے کیونکہ وہ اسکی محکوم ہوتی ہے انہوں نے کہا کہ21ویں صدی میں رہتے ہوئے بھی خواتین کو ان حالات کاسامنا ہے کہیں نہ کہیں کسی نہ کسی طریقے سے اسکا استحصال ہورہا ہے اس ضمن میں معاشرے میں پائی جانیوالی غلط اور فرسودہ رسومات روایات اور سوچوں کا خاتمہ ہونا چاہئے اور معاشرے کو یہ درس دینا چاہیے کہ عورتیں قابل احترام ہیں انکی عزت کرنا مرد کے فرائض کا حصہ ہے۔</TEXT>
