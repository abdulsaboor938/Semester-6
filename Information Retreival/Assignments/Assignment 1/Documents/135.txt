امریکا: دریا کے کنارے دو سعودی لڑکیوں کی لاشیں برآمد
واشنگٹن: امریکا میں دریا کے کنارے دو سعودی لڑکیوں کی لاشیں برآمد ہوئی ہیں، واقعہ خود کشی کا لگتا ہے۔ تفصیلات کے مطابق امریکی شہر نیویارک میں ہیڈسن نامی دریا کے ساحل پر دو سعودی لڑکیوں کی لاشیں ملی ہیں، واقعہ خودکشی کا لگتا ہے، تاہم تحقیقات جاری ہے۔ امریکی میڈیا کے مطابق نیویارک میں سعودی قونصل خانہ نے واقعے کی تصدیق کرتے ہوئے کہا ہے کہ نیویارک میں دریائے ہیڈسن کے ساحل پر مردہ پائی گئی 2 سعودی لڑکیوں کی لاشیں برآمد ہوئیں ، تحقیقات کی جارہی ہیں۔ دوسری جانب امریکی پولیس نے واضح کیا ہے کہ دونوں لڑکیوں کی عمریں 16 اور 22 سال ہیں، یہ دونوں نیویارک سے 250 میل دور ریاست ورجینیا کے فیئرفکس مقام پر رہائش پذیر تھیں۔ پولیس کا مزید کہنا تھا کہ واقعہ خودکشی کا لگتا ہے، دونوں لڑکیوں کی لاشیں ایک دوسرے سے بندھی ہوئی تھیں، جبکہ جسم پر کسی قسم کا گہرا زخم یا چوٹ کے نشان نہیں ہیں۔ پولیس کے مطابق معاملے کی اصل وجہ اب تک معلوم نہیں ہوسکی، پوسٹ مارٹم کے بعد حقائق سامنے آئیں گے۔ امریکا حکام کا کہنا ہے کہ معاملے کے حوالے سے سعودی حکام سے رابطے میں ہیں۔ خیال رہے کہ رواں ماہ کے آغاز میں امریکا میں ایک سعودی طالب علم کی لاش اس کے گھر سے برآمد ہوئی تھی۔ بعد ازاں پولیس نے کارروائی کرکے ایک 28 سالہ بے گھر شخص کو گرفتار کیا جس پر شبہ ہے کہ اس نے سعودی لڑکے کو قتل کیا ہے، پولیس مزید تحقیقات کررہی ہے۔ comments
