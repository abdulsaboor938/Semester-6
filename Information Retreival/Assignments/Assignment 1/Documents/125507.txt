<DOCNO>125507</DOCNO>
<HL>خواتین کے خلاف تمام امتیازی قوانین ختم کئے جائیں ،ہوم بیسڈوومن ورکرز</HL>
<AUTHOR>روزنامہ پاکستان</AUTHOR>
<DATELINE> Pakistan 2018-03-09 06:42:31+05</DATELINE>
<TEXT>کراچی (پ۔ ر) عورتوں کے خلاف امتیازی قوانین کے خاتمے اورعورت دشمن سماجی رویوں کو ختم کرکے ہی سماج کو ترقی پسند اور جمہوری بنایا جا سکتا ہے اس کے لیے ضروری ہے کہ جاگیردارانہ ، قبائلی اور عقائد کی بنیاد پر عورتوں کو دوسرے درجے کا شہری سمجھنے کی سوچ ترک کی جائے۔ ان خیالات کا اظہار محنت کش خواتین کے عالمی دن 8مارچ کے موقع پر’’ ہوم بیسڈ وومن ورکرز فیڈریشن‘‘(HBWWF) کے زیر اہتمام ایک بڑی ریلی سے خطاب کرتے ہوئے مقررین نے کیا۔ یہ ریلی جس میں ہزاروں محنت کش عورتوں نے شرکت کی،اس کی قیادت فیڈریشن کی مرکزی جنرل سیکریٹری زہرا خان کر رہی تھیں۔ ریلی کا آغاز ایم اے جناح روڈ سے ہوا جب کہ اس کا اختتام کراچی پریس کلب پر ہوا۔ ریلی میں سندھ بھر سے محنت کش عورتوں کے علاوہ ٹریڈ یونین ، سماجی تنظیموں اور سیاسی پارٹیوں کے نمائندوں نے شرکت کی ۔ اس موقع پرریلی سے خطاب کر تے ہوئے مقررین نے کہا کہ پاکستان کی عورتیں خصوصاََ محنت کش عورتیں جبر پر مبنی معاشی اور سماجی نظام کے خلاف مسلسل برسرِ پیکار ہیں ۔ ملک کی محنت کش خواتین اپنا عالمی دن ان حالات میں منا رہی ہیں جہاں دیگر ممالک کی طرح یہاں بھی وہ دہرے،تہرے استحصال کا شکار ہیں۔ایک طرف بحیثیت عورت جہاں سماج میں نام نہاد رجعتی روایات، رسومات اور دقیانوسی سوچ نے عورتوں کو غلامی کی زنجیروں میں جکڑا ہوا ہے وہیں عورت بحیثیت مزدور سرمایہ دارانہ نظام کے بدترین ظلم وجبرکا شکار ہے جس میں اسے مردمزدور کے مقابلے میں نہایت قلیل اجرت دی جاتی ہے اور زیادہ کام لیا جاتا ہے ۔عالمی ادارہ محنت (ILO)کے مطابق ٹیکسٹائل ، گارمنٹس اور جوتوں کی صنعت میں تنخواؤں کا فرق مردوں کی نسبت 64.5 فیصدہے جو کہ دنیا میں سب سے زیادہ ہے جبکہ آکسفیم کی رپورٹ کے مطابق بین الااقوامی طور پر Pay Gap (تنخواہوں میں فرق)23% ہے جو مسلسل بڑھ رہا ہے اور اسے مردوں کے برابر لانے میں ایک سو ستر سال سے زیادہ لگ سکتے ہیں ۔انہوں نے مزید کہا کہ کام کے دوران عورتوں کو ہراساں کیا جانا گویا معمول بن گیاہے۔ پاکستان میں عورتیں خصوصاََ بچیوں اور غیر مسلم خواتین کے خلاف ذہنی ،جسمانی وجنسی تشدد اور فیکٹریوں کارخانوں سے ،کھیتوں کھلیانوں تک میں کام کرنے والی خواتین کے ساتھ یہ بد سلوکی کسی وبا کی طرح پھیل چکی ہے ۔جب کہ اپنے حقوق طلب کرنے کی پاداش میں جاگیرداروں،مل مالکان اور انتظامیہ کی جانب سے انتقامی کارروائیوں میں مسلسل اضافہ ہوتا جارہا ہے۔</TEXT>
