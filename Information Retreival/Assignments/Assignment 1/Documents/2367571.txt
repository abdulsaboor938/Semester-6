<DOCNO>2367571</DOCNO>
<HL>ڈسکہ میں وکلا کا قتل، پنجاب کے مختلف شہروں میں پرتشدد مظاہرے</HL>
<AUTHOR>جیو اردو نیوز</AUTHOR>
<DATELINE> Pakistan 2015-05-28 04:05:00+05</DATELINE>
<TEXT>ڈسکہ........ڈسکہ واقعے کے خلاف ملک بھر میں وکلا نے مظاہرے کیے۔ گوجرانوالہ، فیصل آباد، رحیم یارخان اور وہاڑی میں آج پھر پرتشدد مظاہرے دیکھنے میں آئے۔ سیالکوٹ کی تحصیل ڈسکہ میں پولیس انسپکٹر کی فائرنگ سے دو سینئر وکلا کی ہلاکت اور وکیل سمیت تین افراد کے زخمی ہونے کے خلاف آج بھی ملک بھر کی وکلاء برادری سراپا احتجاج بنی رہی۔گوجرانوالہ میں وکلاء کی ریلی ڈی سی او آفس پہنچی تو ضلعی انتظامیہ نے گیٹ بند کروادیا، مشتعل وکلا گیٹ توڑ کر ضلع کچہری کے اندر داخل ہوگئے۔فیصل آباد میں مظاہرین نے تھانہ سول لائن کےگیٹ پر دھاوا بول کر ٹریفک پولیس کیبن اکھاڑ پھینکا اور پولیس کے خلاف نعرے لگائے۔رحیم یار خان میں بھی احتجاجی وکلا نے ڈی سی او آفس پر دھاوا بولا دیا اور گیٹ توڑ کر آفس کے احاطے میں گھس گئے۔وہاڑی کے وکیلوں نے حکومتی شخصیات کی تصاویر والے بینرز پر جوتے برسائے۔مظفر گڑھ میں وکیلوں نےوالوں نےڈی پی او آفس کا گھیراؤ کرکے مذاکرات کے لیے آنے والےڈی ایس پی سٹی احسان اللہ شاد پر پتھراؤ کیا۔ کراچی سمیت سندھ، لاہور سمیت پنجاب، پشاور سمیت خیبرپختون خوا، کوئٹہ سمیت بلوچستان اور آزاد کشمیر بار کونسلوں کے ارکان نے بھی ڈسکہ واقعے کے خلاف عدالتوں کا مکمل بائیکاٹ کیا اور مذمتی قراردادیں پاس کی گئیں۔ مختلف شہروں میں وکلاءنے قتل ہونے والے وکیلوں کی غائبانہ نمازجنازہ بھی ادا کی۔</TEXT>
