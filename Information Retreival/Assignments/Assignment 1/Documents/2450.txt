سیکیورٹی فورسز کا بلوچستان میں آپریشن، 3 ہشت گرد مارے گئے
بلوچستان: سیکیورٹی فورسز نے بلوچستان میں انٹیلی جنس بیسڈ آپریشن کیا جس کے نتیجے میں لشکر جھنگوی اور داعش کے 3 انتہائی مطلوب دہشت گرد مارے گئے۔ تفصیلات کے مطابق سیکیورٹی فورسز نے بلوچستان میں انٹیلی جنس بیسڈ آپریشن کیا جس کے نتیجے میں لشکر جھنگوی داعش کے تین انتہائی مطلوب دہشت گرد مارے گئے، ذرائع کے مطابق آپریشن خفیہ اطلاع پر کند، کلی زرد غلام جان میں کیا گیا۔ ہلاک دہشت گردوں کی شناخت خبیب، شعیب اور وحید کے ناموں سے ہوئی ہے، دہشت گرد 2004 سے مطلوب تھے، دہشت گردوں کی کمین گاہ سے چار خواتین اور پانچ بچے بھی بازیاب کرائے گئے ہیں۔ ذرائع کے مطابق ہلاک دہشت گردوں سے 3 کلاشنکوف، ایک پی کے مشین گین، تین پستول برآمد کی گئی ہیں، برآمد کیے جانے والے اسلحے میں مشین گین، کلاشنکوف کے 200 راؤنڈز، چائنا گن کے راؤنڈز بھی شامل ہیں، دہشت گردوں سے آئی ای ڈیز، بارودی مواد، مواصلاتی آلات بھی برآمد ہوئے ہیں۔ واضح رہے کہ رواں ماہ سیکیورٹی فورسز نے آوران کے علاقے جھاؤ میں انٹیلی جنس بنیادوں پر بلوچ لبریشن فرنٹ کے ایک گروہ کے خلاف آپریشن کیا تھا جس کے نتیجے میں 4 دہشت گرد ہلاک ہوگئے تھے جبکہ مقابلے میں ایک سیکیورٹی فورسز کا جوان بھی شہید ہوگیا تھا۔ فائرنگ کے تبادلے میں سپاہی رمز علی شہید اور نائیک یعقوب زخمی ہوئے ہیں، چوبیس سالہ شہید سپاہی رمز علی کا تعلق خیرپور میر سندھ سے تھا۔ آئی ایس پی آر کا کہنا تھا کہ آپریشن میں مارے گئے دہشت گرد رواں سال کے آغاز میں مشکئی کے علاقے میں پاک فوج پر حملے میں ملوث تھے، اس حملے میں پاک فوج کے پانچ جوان شہید ہوئے تھے۔ comments
