<DOCNO>1633796</DOCNO>
<HL>معصوم زینب سے بداخلاقی و قتل کےخلاف سپارک اور انصاری متحدہ موومنٹ کے مظاہرے</HL>
<AUTHOR>نوائے وقت</AUTHOR>
<DATELINE> Pakistan 2018-01-16 03:23:39+05</DATELINE>
<TEXT>ملتان (لیڈی رپورٹر) سپارک ایک چائلڈ رائٹس آرگنائزیشن ہے اور بچوں کے حقوق پر 1992 سے کام کر رہی ہے جہاں پر بھی بچوں پر تشدد ہو جنسی تشدد ہو کم عمری کی شادی ہو سپارک اپنی آواز بلند کرتا رہا اور رہے گا۔ زینب کے ساتھ جو دردناک واقعہ پیش آیا ہم اس کی شدید مذمت کرتے ہیں قصور میں یہ پہلی دفعہ نہیں ہوا اگر اس سے پہلے جو بارہ بچیوں کو قتل کیا گیا ان کے قاتل پکڑے جاتے تو زینب کے ساتھ ایسا واقعہ نہ ہوتا۔ ساحل کی رپورٹ کے مطابق ملک میں ہر روز گیارہ بچے جنسی زیادتی کانشانہ بنتے ہیں۔ جنسی استحصال کا شکار ہونے والے بچوں کی عمریں زیادہ تر چھ سے پندرہ سال کے درمیان ہوتی ہیں۔ رپورٹ کے مطابق تشویشناک بات یہ ہے کہ بچوں کے ساتھ زیادتی کرنے والوں کی بڑی تعدد ان کے رشتے داروں اور جاننے والوں پر مشتمل ہے۔ گزشتہ برس بچوں کےخلاف کئے گئے جو جرائم رپورٹ ہوئے ان میں اغوا کے 1455 کیس ریپ کے 502 کیس بچوں کے ساتھ بدفعلی یا ریپ کی کوشش کے 362 کیس سامنے آئے۔ جنسی حملوں کے بعد قتل کے100 واقعات سامنے آئے۔ پاکستان کے دیہی علاقوں میں 76 فیصد جبکہ شہری علاقوں سے 24 فیصد واقعات رپورٹ ہوئے۔ اس تمام تر صورتحال میں چائلڈ پروٹیکشن بیورو کی کارکردگی تو درکنار موجودگی پر بھی سوالیہ نشان ہے۔ مقررین نے کہا کہ افسوس کا مقام ہے کہ پورے پاکستان میں معصوم بچوں کے ساتھ بدفعلی کے ارتکاب کی وارداتیں ہر گزرتے سال کے ساتھ بڑھتی جارہی ہیں۔ پریس کلب ملتان کے سامنے ہونے والے احتجاجی مظاہرے میں خرم شہزاد منیجر سپارک نعیم احمد کوارڈینیٹر سپارک عامر شہزاد یاسمین خاکوانی اور سول سوسائٹی کے ممبران شامل تھے۔ زینب کے قاتلوں کی گرفتاری کےلئے انصاری متحدہ موومنٹ کے ممبران اور رہنما¶ں نے بھی احتجاجی مظاہرہ کیا۔</TEXT>
