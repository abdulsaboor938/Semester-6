<DOCNO>151429</DOCNO>
<HL>بچوں کا اغوا اور بد اخلاقی کے واقعات صحت مندانہ سرگرمیوں سے روک تھام ممکن ہے</HL>
<AUTHOR>روزنامہ پاکستان</AUTHOR>
<DATELINE> Pakistan 2018-01-23 00:06:42+05</DATELINE>
<TEXT>ملک بھر کی طرح کراچی میں بچوں کے ساتھ بد اخلاقی اور ان کو تشدد کا نشانہ بنانے کا عمل تواتر کے ساتھ جاری ہے ۔ ماضی قریب میں کراچی میں بچوں کے ساتھ پیش آنے والے واقعات کی بات جائے تو 19جنوری 2017کو ڈاکس تھانہ پولیس کے مطابق مچھرکالونی کی محمدی کالونی میں 23 نومبر کو آٹھ سالہ بچی گھر کے قریب دکان پر چیز خریدنے کے لئے گئی جہاں دکاندار گلزار نے بچی کو دکان کے اندر بلایا اور زیادتی کا نشانہ بنانے کے بعد گلی میں چھوڑ کر فرار ہوگیا۔مقدمے میں نامزد ملزم گلزار کو بھی گرفتار کرلیا گیا۔23دسمبر 2017 شاہ لطیف تھانے کی حدود لانڈھی ظفر ٹاؤن میں ایک 8 سالہ بچی کے ساتھ مبینہ طور پر زیادتی کا واقعہ پیش آیا ہے بچی گھر سے روٹی لینے تندور گئی تھی۔راستے میں بچی کو نامعلوم شخص چیز دلانے کے بہانے اپنے ساتھ لے گیا اور ٹرین کی پٹریوں کے قریب زیادتی کا نشانہ بناکر فرار ہوگیا۔جون 2017میں بھی کراچی کے علاقے لیاری میں ایک 7 سالہ بچی کے ساتھ زیادتی کی گئی تھی۔20جنوری 2017 کراچی میں سات سالہ بچی کے ساتھ مبینہ زیادتی اور تشدد کا مقدمہ درج کر لیا ہے۔ابراہیم حیدری تھانے کے سب انسپکٹر امانت فیروز کی مدعیت میں جنسی زیادتی اور تشدد کے الزام میں نامعلوم افراد کے خلاف مقدمہ درج کیا گیا ۔یکم فروری 2017سرجانی ٹاؤن کے ایک خالی پلاٹ سے 16سالہ نوجوان لڑکی کی لاش ملی ہے، جسے زیادتی کے بعد تشدد کا نشانہ بنایا گیا اور پھر قتل کردیا گیا۔پولیس کا کہنا تھا کہ لڑکی مقامی بیوٹی پارلر میں کام کرتی تھی، گزشتہ روز گھر والوں کو بیوٹی پارلر جانے کا کہہ کر نکلی تھی۔لڑکی کی لاش عباسی اسپتال منتقل کردی گئی، جہاں اس کا پوسٹ مارٹ مکمل کرلیا گیا، ایم ایل او نے لڑکی سے زیادتی کی تصدیق کردی۔27اکتوبر 2013کو نیو کراچی میں 6 سالہ بچی کو آزاد نامی ملزم نے مبینہ طورپر زیادتی کا نشانہ بنانے کی کوشش کی جسے پولیس نے موقع پر پہنچ کر ناکام بنادیا اور ملزم کو رنگے ہاتھوں گرفتار کرلیا۔ 9مئی 2017کو ملیر کینٹ میں گھر میں کام کرنے والی 12 سالہ بچی کو مبینہ طور پر اجتماعی زیادتی کا نشانہ بنایا گیا ہے شنوائی نہ ہونے پر متاثرہ خاندان واپس کندھ کوٹ چلا گیا۔ متاثرہ بچی کے والد کا کہنا تھا کہ بچی کو نشہ آور دوا پلا کر مبینہ زیادتی کا نشانہ بنایا گیا۔واقعے کے بعد متاثرہ خاندان نے پولیس کو رپورٹ درج کرانا چاہا تو پولیس نے مقدمہ درج کرنے سے انکار کردیا جس پر بچی کے والدین در در کی ٹھوکریں کھانے کے بعد کراچی سے کندھ کوٹ روانہ ہوگئے۔تھانہ شاہ فیصل کالونی میں 12 سالہ قاسم کے ساتھ زیادتی کا مقدمہ نمبر 8/2018 بچے کے والد یونس کی مدعیت میں درج کر لیا گیا ہے۔مقدمے میں زیادتی اور اغوا برائے قتل سمیت دیگر دفعات شامل کی گئیں۔کراچی پولیس کے اعداد و شمار کے مطابق 2017میں کم عمر بچوں اور بچیوں کے ساتھ زیادتی کے حوالے سے درج ہونے والے واقعات میں جنسی زیادتی ، اغوا، اور قتل کے 169واقعات رونما ہوئے جبکہ 120ملزمان کو گرفتار کیا گیا۔ درج مقدمات میں اغوا کے 67کیسز میں سے 58کیسز درج ہوئے جبکہ 21کسیز کا سراغ لگا کر 9بچوں اور بچیوں کو بازیاب کرالیا گیا۔ مقدمات میں 42ملزمان کو بھی گرفتار کر کے عدالتوں میں بھیجا گیا۔ 2017کم عمری کی شادیاں اور زنا کے 104کیسز کی شناخت کر کے 74ملزمان کو گرفتار کیا گیا جبکہ 2017میں کم عمر لڑکوں کے ساتھ بدفعلی کے 3واقعات رپورٹ ہوئے جن میں سے ایک کیس کا سراغ لگا کر ملزم کو گرفتار کرلیا گیا۔2017میں جنسی زیادتی کے بعد قتل کے 4واقعات رپورٹ ہوئے ان مقدمات میں 2کا سراغ لگا کر 3ملزمان کو گرفتار کرلیا گیاتاہم گرفتار کیے گئے کتنے ملزمان کو عدالتوں سے سزائیں سنائی گئی ہیں اس حوالے سے کراچی پولیس خاموش ہے۔سی پی ایل سی ذرائع کے مطابق 2014میں 111بچے اور بچیاں گھروں سے غائب ہوئے تھے۔ 2015میں یہ تعداد 199تھی جبکہ 2016میں 136اور 2017کے دوران رپورٹ ہونے والے کیسز میں یہ تعداد 13رہ گئی ان 13بچوں اور بچیوں میں سے اغوا ہونے والے 4بچوں کو بازیاب کرالیا گیا تاہم 9بچے اور بچیوں کا اب بھی کوئی علم نہیں ہے۔ چائلڈ پروٹیکشن یونٹ سندھ کا اس ضمن میں کہنا ہے کہ اضلاع کی سطح پر 2017کے دوران گھر سے بھاگنے اور لاپتا ہونے والے بچوں کی تعداد کا سر سری اندازاہ لگایا جائے تو اب تک کے اعداد شمار کے مطابق 589بچے اور بچیاں ایسی ہیں جو گھروں سے غائب ہیں ان بچوں میں سے اکثر ایسے بچے ہیں جو ایک دن یا پھر ایک ہفتے کے اندر اپنے گھر والوں سے رابطہ میں آجاتے ہیں۔ تاہم اس حوالے سے اعداد شمار جمع کئے جارہے ہیں کہ واپس آنے والے بچوں اور اب تک لاپتا رہنے والے بچوں اور بچیوں کی تعداد کیا ہے۔پاکستان میں بچوں کے حقوق کے لئے کام کرنیوالی غیر سرکاری تنظیم ’چائلڈ رائٹ موومنٹ‘ کی رپورٹ کے مطابق پاکستان میں ایک سال کے دوران 1200 سے زائد بچے زیادتی کا نشانہ بن چکے ہیں۔ تنظیم کا مزید کہنا ہے کہ زیادتی کے واقعات میں اضافے کی وجہ مناسب قانون سازی کا فقدان ہے۔ رپورٹ میں مزید کہا گیا ہے کہ پولیس کی طرف سے کارروائی نہ کرنے پر ان جرائم کی شرح میں اضافہ ہو رہا ہے۔ان واقعات کی ناقص تفتیش اور ملزمان کو سزائیں نہ ہونے پر وکلاء برادری کو بھی تشویش ہے ۔کراچی بار ایسوسی ایشن کے صدر حیدر امام رضوی کے مطابق زینب پہلا کیس نہیں اور نہ ہی یہ پہلا واقعہ ہے،اس سے پہلی ایسے واقعات ہوچکے ہیں اور اس کے بعد بھی واقعات ہو تے رہیں گے ۔ ایسے مقدمات کے لئے اسپیشل کورٹس بنائے جائیں جہاں لوگوں کی عزت محفوظ ہو،ان عدالتوں میں صرف زنا کے مقدمات کی سماعت ہونی چاہیے ۔ تھانوں میں ایسے معاملات کے لئے مخصوص جگہ ہونی چاہیے ۔ ان واقعات کے تناظر میں جب معروف قانون دان اور انسانی حقوق کے علمبردار ضیاء اعوان ایڈوکیٹ کا کہنا ہے کہ وہ چائلڈ پروٹیکشن یونٹ کے ممبر ہیں تاہم اب تک چائلڈ پروٹیکشن یونٹ نے باضابطہ کوئی جلاس منعقدنہیں کیا ۔ انہوں نے کہا کہ چاروں صوبوں میں بچوں اور بچیوں کے ساتھ جنسی تشدد اور ان کے تحفظ کے لیے کوئی کام نہیں کیا جارہا ہے۔َ بچوں کیلئے ماحول غیر محفوط ہوتا جا رہاہے، بچوں کے ساتھ جنسی جرائم وارداتیں رونما ہوجائیں توان کی تحقیقات صحیح نہیں ہوتیں نہ ہی مجرم پکڑے جاتے ہیں جس سے معاشرے میں انتشار کی فضا پیدا ہوگئی ہے معاشرے کے ان مسائل کو حکومتی ایوانوں میں بیٹھے افراد کو سنجیدگی سے لینا ہوگا۔انہوں نے کہا کہ جنسی تشدد کے حوالے سے متاثر ہ بچوں کی تعداد ہزاروں میں ہے ۔ انہوں نے کہا کہ پاکستان میں بچوں کو کن کن مسائل کا سامنا ہے وہ تمام چیزیں ظاہر کر کے ہنگامی بنیادوں پر کام کیا جانا چاہیے ، بچوں کے لاپتا اورکم عمری کی شادی اور اسٹریٹ چائلڈ کی فہرستیں مرتب کی جارہی ہیں اس حوالے سے اعداد شمار سے عوام کو آگاہ کیا جائے گا۔ حقوق نسواں کے لیے سرگرم عورت فاؤنڈیشن کی ریجنل ڈائریکٹر منہاز رحمان نے کہا کہ بچوں اور بچیوں کو جنسی زیادتی کا نشانہ بنا نا ذہنی طور پر بیمار معاشرے کی علامت ہے۔ نارمل اور صحت مند معاشرے میں اس طرح کے واقعات رونما نہیں ہوتے۔ معاشرے میں تخلیقی ، ذہنی ، تعلیم کو عام کرنا ہوگا۔ تعلیم نصاب میں آزادی کے ساتھ بچوں اور بچیوں کو آگاہی دینا ہوگی کہ جسم کے پرائیوٹ پارٹس کون سے ہیں اور ان کو چھونا غلط حرکت ہے اس طرح کی حرکت کرنے والے کو فورا روک دیں اور ان کی شکایت اپنے والدین سے کریں ایسی حرکت بچوں اور بچیوں کے قریب رہنے والا شخص ہی کر سکتا ہے۔انہوں نے کہا کہ معاشرے میں خوف ناک صورت حال پیدا ہوچکی ہے صحت مندسر گرمیاں ہی ایسی صورت حال سے نکال سکتی ہیں۔ صحت مندسرگرمیوں کو رائج کرنے سے ہی اس طرح کے واقعات سے بچا جا سکتا ہے۔مہناز رحمان نے کہا کہ، ’پاکستان میں زیادتی کے واقعات میں دن بدن اضافہ دیکھنے میں آرہا ہے۔ ایسے لوگوں کو انسان کہنا انسانیت کی توہین ہے پاکستان کی سول سوسائٹی ایسے مسائل کو اجاگر کر رہی ہے مگر یہاں ایک سانحہ ختم نہیں ہوتا کہ دوسرا فوری سامنے آجاتا ہے۔شہریوں کا اس ضمن میں کہنا ہے کہ بچوں کی تربیت میں ماں کا کردار بہت اہم ہے اگر ماں اپنے بچوں کو ان تمام باتوں کے بارے میں وقتا فوقتا بتاتی رہے تو ہی بچے ایسے واقعات سے اپنے آپ کو بچا سکتے ہیں ،کیوں کہ بچوں کو پہلا سبق ماں ہی سکھا سکتی ہے ۔</TEXT>
