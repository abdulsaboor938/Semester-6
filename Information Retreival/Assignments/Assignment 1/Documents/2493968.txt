<DOCNO>2493968</DOCNO>
<HL>ملک بھر میں وکلا کے ہفتہ سیاہ پرچم کے دوسرے روز بھی مظاہرے اور ریلیاں ۔ عدالتی امور کا بائیکاٹ۔ اسلام آباد میں ججز کالونی کے باہر وکلاء کا احتجاج۔وکلا نئی پارلیمنٹ کو طاقتو ر دیکھنا چاہتے ہیں، اعتزاز احسن۔اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-03-10 21:23:22+05</DATELINE>
<TEXT>اسلام آباد(اُردو پوائنٹ اخبار تازہ ترین۔10مارچ۔2008ء) معزول ججوں کی بحالی کیلئے وکلا کی جانب سے ہفتہ سیاہ پرچم کا آج دوسرا روز ہے ۔اس حوالے سے لاہور سمیت ملک کی پچاس سے زائد بار ایسوسی ایشن سے سپریم کورٹ بار کے صدر چوہدری اعتزاز احسن نے خطاب کیا ۔ انہوں نے کہا ہے کہ معزول چیف جسٹس افتخار چوہدری بہت جلد سپریم کورٹ میں رونق افروز ہوں گے ۔اور وکلا کی جدوجہد کامیابی سے ہم کنار ہو گی۔ ان کا کہنا تھا کہ وکلا نئی پارلیمنٹ کو طاقتو ر دیکھنا چاہتے ہیں ۔ انہوں نے کہا کہ نئی حکومت قوم کو وہ سہولتیں دوبارہ فراہم کرے جو سابق حکومت نے عوام سے چھینی تھیں ۔ ہفتہ سیاہ کے موقع پر ملک بھر کی عدالتوں پر سیاہ پرچم لہرائے گئے ہیں جبکہ وکلا نے عدالتی امور کا بائیکاٹ کیا ۔ پشاور میں وکلا نے ہائی کورٹ سے سرحد اسمبلی تک ریلی نکالی اور معزول ججز کے بحالی کے حق میں نعرے لگائے ۔ () کوئٹہ میں ڈسٹرکٹ کورٹ سے ریلی نکالی گئی جو شہر کے مختلف راستوں سے ہوتی ہوئی واپس اسی مقام پر اختتام پذیر ہوئی ۔ کوئٹہ سمیت ملک بھر کی کسی بھی عدالت میں کوئی وکیل مقدمات کی سماعت کے لئے پیش نہیں ہوا ۔جس کی وجہ سے سائلین کو شدید مشکلات کا سامنا کرنا پڑا ۔ ۔کراچی میں وکلاء نے سٹی کورٹ سے ایم اے جناح روڈ تک احتجاجی ریلی نکالی اور دھرنا دیا۔ اس سے پہلے سندھ ہائی کورٹ میں جنرل باڈی سے خطاب کرتے ہوئے جسٹس ریٹائرڈ رشید اے رضوی اور دیگر نے خطاب کیا ۔کراچی میں وکلاء نے سٹی کورٹ سے ایم اے جناح روڈ تک احتجاجی ریلی نکالی اور دھرنا دیا۔ اس سے پہلے سندھ ہائی کورٹ میں جنرل باڈی سے خطاب کرتے ہوئے جسٹس ریٹائرڈ رشید اے رضوی اور دیگر نے خطاب کیا ۔مقرریں کا کہنا تھا کہ پیپلزپارٹی اور مسلم لیگ کی جانب سے عدلیہ کی بحالی کا اعلامیہ خوش آئند ہے تاہم وکلاء کسی خوش فہمی کا شکار نہیں ۔ ان کا کہنا تھا کہ ججز کی بحالی پر کوئی سودے بازی نہیں کریں گے ۔ ہفتہ سیاہ پرچم کے حوالے سے کراچی میں سیمینار بھی منعقد کیا گیا اس موقع پر خطاب کرتے ہو ئے جسٹس ریٹائرڈ وجیہہ الدین احمد نے کہا ہے کہ عدلیہ اور ججز کی بحالی کے بعد صدر پرویز مشرف اور آزاد عدلیہ ایک ساتھ نہیں چل سکتے ۔ انہوں نے کہا کہ آزاد عدلیہ ناگزیر ہے ۔ ان کا کہنا تھا کہ وکلاء نے معاہدہ مری کو کھلے دل سے قبول کیا ہے مگر ایوان صدر سے سازشیں کی جارہی ہیں۔ ڈیرہ اسماعیل خان میں بھی وکلاء نے عدالتوں کامکمل بائیکاٹ کیا اور بار میں سیاہ پرچم لہرائے اورریلی نکالی۔رہنما علی احمد کرد نے کہا کہ حکمرانوں کی جانب سے معزول ججز کی رہائش گا ہوں پر لگائی گئی رکاوٹوں سے وکلاء کے حوصلے پست نہیں ہو ں گے ۔ ججز کالونی کے باہر وکلاء سے خطاب کرتے ہو ئے انہوں نے کہاکہ ججز کی بحالی تک وکلاء کی تحریک جاری رہے گی ۔ اس موقع پر مسلم لیگ نواز کے رہنما جاوید ہاشمی نے بھی وکلاء سے خطاب کرتے ہو ئے علی احمد کرد کی جدوجہد کو خراج تحسین پیش کیا ۔انہوں نے کہاکہ اگر قوم کے فیصلے کو تسلیم نہیں کیا گیا تو ملک انتشار کا شکار ہو جا ئے گا ۔ان کا کہنا تھا کہ معزول چیف جسٹس افتخار محمد چوہدری چیف جسٹس تھے اور رہیں گے ۔ جاویدہاشمی نے کہا کہ عوام نے سیاسی جماعتوں کو معزول ججز کی بحالی کے لئے مینڈیٹ دیا ہے ۔اس سے پہلے علی احمد کرد رہائی بعد پہلی مرتبہ اسلام آباد ایئر پورٹ پہنچے تو وکلاء نے ان کا استقبال کیا۔دوسری جانب اسلام آباد میں ضلعی کچہری میں وکلاء نے سیاہ پرچم لہرائے اور علامتی بھوک ہڑتال کی ۔</TEXT>
