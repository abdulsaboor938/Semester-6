<DOCNO>385255</DOCNO>
<HL>ملک بھر کی بار کونسلز کا26اکتوبر کو ہڑتال او ر احتجاج کا اعلان</HL>
<AUTHOR>روزنامہ پاکستان</AUTHOR>
<DATELINE> Pakistan 2016-10-23 05:53:58+05</DATELINE>
<TEXT>کراچی (اسٹاف رپورٹر)ملک بھر کی بارکونسلز کی بین الصوبائی کمیٹی نے سانحہ کوئٹہ ،سانحہ مردان ،وکلاء کی ٹارگٹ کلنگ ،ججز کے ناروا رویے کے خلاف 26اکتوبر کو ملک گیر ہڑتال کا اعلان کرتے ہوئے پریس کلب اورڈسٹرکٹس کوٹس کے سامنے احتجاج کرنے کا فیصلہ کیا ہے ۔سندھ بار کونسل کے زیر اہتمام بین الصوبائی کمیٹی کا اجلاس ہفتہ کو چیئرمین انٹرپرونشل اینڈ کوآرڈی نیشن کمیٹی عبدالرزاق مہر کی صدارت (بقیہ نمبر30صفحہ12پر ) میں سندھ بار کونسل میں منعقد ہوا ۔اجلاس میں تمام صوبائی بار کونسلز کے ارکان چوہدری محمد حسین ،چوہدری داؤد احمد دین ،سید انتظار نقوی ،فرح اعجاز بیگ ،میاں فیض علی ،عطاء اللہ لانگو ،راحب خان بلیدی ،میر شرافت حسین ،سید واجد علی گیلانی ،سید شاہ فیصل اتم خیل ،شاہدرضا ملک اور سندھ بار کونسل کے تمام ارکان نے شرکت کی ۔اجلاس میں سانحہ کوئٹہ ،مردان ،ٹارگٹ کلنگ ،سپریم جوڈیشل کونسل کی کارکردگی ،وکلاء کے ساتھ ججز کا رویہ ،ملک میں امن و امان کی صورت حال،کرپشن ،اقرباپروری ،بنیادی انسانی حقوق کی پامالی ،گمشدہ افراد ،لاء کالجز اور یونیورسٹیز کی کارکردگی ،وفاقی اور صوبائی حکومتوں کی جانب سے بار کونسلز کو نظرانداز کرنا اور مقبوضہ کشمیر کی موجودہ صورت حال اور وکلاء تحریک کے بعد کی صورت حال کا جائزہ لیا گیا ۔اجلاس میں تمام صوبائی بار کونسل کے ارکان کی مشاورت مشترکہ قراردادیں منظور کی گئیں،جس میں کوئٹہ مردان واقعات کی شدید الفاظ میں مذمت کرتے ہوئے اسے انتظامیہ کی غفلت و لاپرواہی قرار دیتے ہوئے مطالبہ کیا گیا کہ سانحہ کوئٹہ میں ملوث افراد کو گرفتار کرکے بے نقاب کیا جائے اور وکلاء کی ٹارگٹ کلنگ کو روکا جائے ۔سپریم جوڈیشل کونسل کی کارکردگی کو غیر تسلی بخش قرار دیتے ہوئے مطالبہ کیا گیا کہ سپریم جوڈیشل کونسل میں جتنے بھی معاملے زیر التواء ہیں ان کو فی الفور سنا جائے اور سپریم جوڈیشل کونسل میں ہر بار کونسل سے ایک ایک نمائندہ لیا جائے ۔ججز کے نام بارکونسلز کی مشاورت سے بھیجے جائین ۔عدلیہ میں کرپشن اور چہرے کی بنیاد پر ریلیف دینے کے عمل کو ختم کیا جائے ۔وکلاء کو تحفظ فرہام کیا جائے اور ان کو اسلحہ کے لائسنس دیئے جائیں ۔عدلیہ کی جانب سے مقدمات میں مقرر کردہ وکلاء کو فیس بار کونسل کی لیگل ایڈ کمیٹی کے ذریعہ ادا کی جائے ۔لیگل پریکٹیشنز اینڈ بارکونسل ایکٹ کی دفعہ 57میں لفظ Mayکی جگہ Shallلکھا جائے اور ہر بار کونسل کے لیے سالانہ بجٹ گرانٹ مختص کی جائے ۔قراردادوں میں مطالبہ کیا گیا کہ لاء کالجز اور یونیورسٹیز کے سلیبس بنانے اور انتظام میں بار کونسلز کو شامل کیا جائے ۔ملک میں ہونے والی انسانی حقوق کی خلاف ورزیوں کو روکا جائے اور آئین میں دیئے گئے بنیادی حقوق کا احترام کیا جائے اور کسی بھی شہری کو بلاجواز گرفتار نہ کیا جائے ۔تمام گمشدہ افراد کو فی الفور بازیاب کرایا جائے ۔اقلیتوں اور خواتین کے حقوق کا احترام کیا جائے ۔کاروکاری کے قوانین پر سختی سے عمل کیا جائے ۔کرپشن اور اقربا پروری کا خاتمہ کرکے سب اداروں کا بلاتفریق احتساب کیا جائے ۔بین الصوبائی کمیٹی نے مطالبہ کیا کہ ملک میں لوٹ مار کرکے پیسہ باہر بھیجنے والوں کے خلاف ایک آزاد کمیشن بنا کر ثبوت قوم کے سامنے لائے جائیں ۔جمہوری اداروں کو مضبوط بنانے کے لیے سیاسی جماعتوں میں جمہوری روایات کو فروغ دیا جائے اور سیاسی جماعتوں میں اقرباپروری اور رشوت خوری ختم کی جائے ۔بین الصوبائی کمیٹی نے مسئلہ کشمیر کے حوالے سے اپنی قرارداد میں مطالبہ کیا کہ حکومت کشمیر میں انسانی حقوق کی پامالی ختم کرانے کے لیے اپنا کردار ادا کرے ۔اجلاس میں مقبوضہ کشمیر میں بھارت کی جانب سے قتل عام کی مذمت کی گئی اور کشمیر کے مسئلے کو اقوام متحدہ کی قراردادوں کے مطابق حل کرنے اور کشمیری عوام کو حق خودرادیت دینے کی حمایت کی گئی ۔</TEXT>
