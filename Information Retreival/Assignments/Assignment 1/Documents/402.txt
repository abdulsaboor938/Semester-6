جھوٹے ملازمین پر نظر رکھنے کے لیے ایپ تیار
ٹوکیو: جاپان کی نجی کمپنی نے ایک ایسی موبائل ایپ تیار کرلی جس کے ذریعے ملازمین کی نیند پر نظر رکھی جاسکے گی۔ تفصیلات کے مطابق جاپان کی نجی کمپنی نے گزشتہ ماہ ملازمین کو متنبہ کیا تھا کہ وہ دفتر میں چاق و چوبند رہنے کے لیے اپنی نیند پوری کر کے آیا کریں۔ انتظامیہ کی جانب سے ملازمین کو 6 سے 8 گھنٹے کی نیند پوری کرنے پر انعام دینے کا اعلان بھی کیا گیا تھا۔جس کے تحت انہیں اضافی بونس اور مفت کھانا فراہم کرنے کے ساتھ دیگر انعامات دیے جاتے ہیں۔ شادی بیاہ اور دیگر تقریبات کا انعقاد کرنے والی کمپنی نے رات میں ہفتے میں کم از کم پانچ دن 6 گھنٹے نیند لینے پر پوائنٹس دینے کا اعلان بھی کیا تھا جس کے بعد ملازمین نے انعامات حاصل کرنے کے لیے جھوٹ کا سہارا بھی لیا۔ مزید پڑھیں: نیند کی کمی آپ کو کن بیماریوں کا شکار بنا سکتی ہے؟ اس بات کو مدنظر رکھتے ہوئے انتظامیہ نے ایک خصوصی ایپ تیار کی جس کی مدد سے نہ صرف ملازمین کے مقام کی نشاندہی کی جاسکے گی بلکہ اس کے ذریعے نیند لینے کی تفصیلات بھی اکھٹی ہوں گی۔ تمام ملازمین کے موبائل میں اس ایپ کو انسٹال کرنے کے بعد کمپنی نے سب کو ہدایت کی ہے کہ وہ دفتر سے چھٹی کے بعد اپنی اسمارٹ ڈیوائس میں انٹرنیٹ اور لوکیشن کھولے رکھیں۔ ملازمین کو ہدایت کی گئی ہے کہ وہ سوتے وقت اس ایپ کو اسٹارٹ کریں تاکہ اُن کی نیند کا دورانیہ اور گہرائی نوٹ کی جاسکے، جو ورکر پانچ روز تک سکون سے سوئے گا اُسے 500 پوائنٹ دیے جائیں گے۔ یہ بھی پڑھیں: نیند کی کمی انسانی اور جسمانی صحت کے لیے نقصان دہ ہے، تحقیق کمپنی کی جانب سے پوائنٹس کو ڈالر میں تبدیل کرنے کا فارمولا بھی پیش کیا گیا، جیسے پانچ روز تک سونے والے شخص کو پانچ سو پوائنٹس ملیں گے تو یہ ساڑھے چار ڈالر کے برابر ہوگا۔ ملازم انعام میں ملنے والی رقم سے دفتری عمارت میں موجود کیفے ٹیریا سے کوئی بھی چیز کھا سکے گا۔ comments
