<DOCNO>1352440</DOCNO>
<HL>گزشتہ سال بچوں پر جنسی تشد د کے  3445واقعات رپورٹ ہوئے، تنظیم کی رپورٹ</HL>
<AUTHOR>روزنامہ جنگ</AUTHOR>
<DATELINE> Pakistan 2018-04-05 05:04:00+05</DATELINE>
<TEXT>اسلام آباد(خصوصی نامہ نگار) غیر سرکاری تنظیم نے پاکستان میں بچوں کے ساتھ جنسی زیادتی سے متعلق سالانہ رپورٹ جاری کر دی۔ رپورٹ کے مطابق چاروں صوبوں، اسلام آباد، آزاد کشمیر، گلگت بلتستان اور فاٹا میں2017میں بچوں پر جنسی تشد د کے مجموعی طور پر 3445واقعات رپورٹ ہوئے۔پاکستان میں روزانہ 9سے زائد بچے جنسی تشد د کا شکار ہوتے ہیں۔ نیشنل پریس کلب اسلام آبادمیں پریس کانفرنس کرتے ہوئے غیر سرکاری تنظیم ساحل کے نمائندوں نے کہا کہ تنظیم کامقصد 18سال سے کم عمر بچوں کے ساتھ جنسی زیادتی کے کیسز رپورٹ کرناہے۔ ایگزیکٹیو ڈائریکٹر منیزے بانو نے کہا کہ پاکستان میں بچوں پر جنسی تشد د کے ساتھ ساتھ تجارتی بنیادوں پر استحصال بھی ہوتا ہے۔ سینکڑوں واقعات رپورٹ ہوئے مگر انصاف کے حصول کے لئے در بدر کی ٹھوکریں کھارہے ہیں۔پروگرام آفیسر ممتاز گوہر نے کہا کہ جنوری تادسمبر 2017میں بچوں کو جنسی تشدد کے بعد قتل کئے جانے کے کل 109واقعات رپورٹ ہوئے۔ پچھلے سال کی نسبت اس سال واقعات میں 9فیصد اضافہ ہوا ۔</TEXT>
