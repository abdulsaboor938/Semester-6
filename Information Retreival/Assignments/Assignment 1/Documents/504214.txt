<DOCNO>504214</DOCNO>
<HL>غیرت کے نام پر قتل روکنے کیلئے کسی نئی قانون سازی کی ضرورت نہیں</HL>
<AUTHOR>روزنامہ پاکستان</AUTHOR>
<DATELINE> Pakistan 2016-02-23 03:16:33+05</DATELINE>
<TEXT>تجزیہ : قدرت اللہ چودھری  دو روز قبل ایک ماں نے اپنے آٹھ سالہ اکلوتے لخت جگر کو اپنی جہالت پر قربان کردیا، جعلی عامل نے اسے یہ عمل کرنے کو کہا تھا، یہ کوئی پہلی ماں نہیں تھی جس نے یہ عمل کیا اس سے پہلے بھی ایسے جاہلانہ اقدامات کرنے والی مائیں موجود رہی ہیں، لیکن ابھی تک کسی شرمین عبید چنائے نے اس موضوع کو اپنی فلم کیلئے نہیں چنا، البتہ ان کی دوسری فلم ’’اے گرل ان دی ریور‘‘ (دریا میں ایک لڑکی) کے نام سے بن گئی ہے، جس کی نمائش 28 فروری کو ہوگی۔ یہ فلم آسکر ایوارڈ کیلئے نامزد ہوچکی ہے، اس کا فیصلہ بھی 29 فروری کو ہو جائے گا کہ کیا یہ فلم اس وقیع ایوارڈ کی مستحق ہے یا نہیں۔ وزیراعظم ہاؤس میں اس فلم کی سکریننگ ہوئی جس میں اسلام آباد میں مقیم سفارتی نمائندوں، عالمی تنظیموں کے عہدیداروں، اقوام متحدہ سے تعلق رکھنے والے اداروں، یورپی یونین کے سفیروں، ورلڈ فوڈ پروگرام کے نمائندوں اور دوسری ممتاز شخصیات نے شرکت کی۔ یہ فلم ایک بے بس لڑکی کی کہانی پر مشتمل ہے جسے اس کے والدین غیرت کے نام پر قتل کرنے کی خاطر نہر میں ڈبو دیتے ہیں لیکن خوش قسمتی سے وہ بچ نکلتی ہے۔ موضوع کو خوبصورتی کے ساتھ نبھایا گیا ہے، غیرت کے نام پر قتل بھی ایک قسم کی جہالت ہے جس میں پاکستان کے مسلمانوں کا معاشرہ مبتلا ہے۔ اگرچہ اس طرح کے جرائم زیادہ تر دیہی علاقوں میں ہوتے ہیں لیکن شہروں میں بھی اس کا ارتکاب کیا جاتا ہے۔ اگرچہ اسلامی تعلیمات کے تحت کسی بھی مرد یا عورت کا قتل کسی بھی حالت میں جائز نہیں اور ایک انسان کے قتل کو پوری انسانیت کے قتل کے مترادف قرار دیا گیا ہے لیکن بدقسمتی ہے کہ پاکستان کے معاشرے میں اس طرح کے قتل ہوتے ہیں۔ وزیراعظم نوازشریف نے فلم دیکھنے کے بعد کہا کہ غیرت کے نام پر قتل روکنے کیلئے قانون سازی کی جائے گی حالانکہ اس مقصد کیلئے کسی نئی قانون سازی کی کوئی ضرورت نہیں، جو قوانین پہلے سے موجود ہیں انہی کے تحت غیرت کے نام پر قتل کی سزا بھی دی جاسکتی ہے۔ اصل بات یہ ہے کہ ایسی وارداتوں کے شواہد عموماً دستیاب نہیں ہوتے اور اگر کوئی بااثر شخص ایسی واردات میں ملوث ہو تو گواہ بھی دستیاب نہیں ہوتے، پھر عام طور پر کوئی ایف آئی آر درج کرانے کی جرأت بھی نہیں کرتا، جس کی وجہ سے اس قسم کے کیسوں میں سزا نہیں ہو پاتی۔ اس لیے ضرورت کسی نئی قانون سازی کی نہیں بلکہ اصل ضرورت اس بات کی ہے کہ اگر کہیں غیرت کے نام پر قتل ہو تو جرأت کے ساتھ ایف آئی آر درج کروانے والے موجود ہوں اور پھر جب مقدمہ درج ہو جائے تو اس کی تفتیش پوری ایمانداری سے ہو اور ملزموں کو گرفتار کرکے کیفر کردار تک پہنچایا جائے۔ عام طور پر غیرت کے نام پر قتل میں کسی گھر کے ایک سے زیادہ افراد ملوث ہوتے ہیں اور وہ اس بات کا اہتمام کرتے ہیں کہ واقعے کی کوئی ایف آئی آر درج کرانے والا نہ ہو۔ ضرورت اس امر کی ہے کہ ایسے واقعات اگر رونما ہوں تو متعلقہ تھانے کا ایس ایچ او مقدمہ درج کرائے، جب تک ایسا نہیں ہوگا اس گھناؤنے جرم کا ارتکاب کرنے والوں کو سزا نہیں ہوسکے گی۔ جن علاقوں میں قتل کی ایسی وارداتیں ہوتی ہیں وہاں بااثر افراد ہی اس کے مرتکب ہوتے ہیں، اس لیے مقدمہ ہی درج نہیں ہو پاتا۔ یہ ممکن ہے کہ بعض مقدمات میں عورت کسی ایسی سرگرمی میں ملوث ہو، جس کی وجہ سے اس کا کوئی رشتے دار غیرت کھاکر اس کا قتل کردے لیکن زیادہ تر مقدمات میں عورتوں کے مرد رشتے دار جائیداد کی خاطر اس قسم کے گھناؤنے جرم کا ارتکاب کرتے ہیں۔ سندھ میں قرآن کے ساتھ شادیوں کی رسم بھی عورتوں کی جائیداد ہتھیانے کا ایک ذریعہ ہے۔ والدین یا بھائیوں کے گھر میں بیٹھے بیٹھے لڑکیوں کی عمریں بیت جاتی ہیں اور دانستہ ان کی شادی نہیں کی جاتی تاکہ وہ جائیداد کا تقاضا نہ کرے اور جائیداد تقسیم ہوکر دوسروں کے ہاتھ نہ چلی جائے۔ شرمین عبید چنائے نے سوئزر لینڈ میں اس وقت وزیراعظم نوازشریف سے ملاقات کی تھی جب وہ ورلڈ اکنامک فورم کے اجلاس میں شرکت کیلئے وہاں گئے تھے، جہاں شرمین نے انہیں بتایا کہ اس سے پہلے ان کی فلم ’’سیونگ فیس‘‘ آسکر ایوارڈ حاصل کرچکی ہے اس کا موضوع عورتوں پر تیزاب پھینک کر ان کا چہرہ بگاڑنا ہے۔ وزیراعظم نے انہیں اسلام آباد میں ملاقات کی دعوت دی، چنانچہ اس دعوت کے نتیجے میں ایوان وزیراعظم میں فلم دکھائی گئی جسے غیر ملکی سفارت کاروں سمیت سب نے بڑی دلچسپی سے دیکھا۔ اب اگر شرمین کی اس دوسری فلم کو بھی آسکر ایوارڈ مل جاتا ہے تو یہ ان کا دوسرا ریکارڈ ہوگا۔ غیرت کے نام پر قتل کی یہ لہر کسی پاکستانی ڈائریکٹر کی پہلی فلم ہوگی۔ ’’سیونگ فیس‘‘ بھی اپنے موضوع کے حساب سے نادر فلم تھی اور اسی بنا پر یہ آسکر ایوارڈ کی مستحق ٹھہری۔</TEXT>
