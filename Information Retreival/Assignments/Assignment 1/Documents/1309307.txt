<DOCNO>1309307</DOCNO>
<HL>راکو کلبھوشن کے پاکستان میں پکڑے جانے کا خدشہ تھا،بھارتی اخبار نے بھانڈا پھوڑ دیا</HL>
<AUTHOR>روزنامہ جنگ</AUTHOR>
<DATELINE> Pakistan 2018-01-07 05:01:00+05</DATELINE>
<TEXT>کراچی(نیوز ڈیسک/ایجنسیاں)بھارتی خفیہ ایجنسی ’’را‘‘کوبھارتی نیوی افسر کلبھوشن جادیو کے پاکستان میں جاسوسی پر پکڑے جانے کا خدشہ تھا، پاکستان میں جاسوسی کرتے ہوئے پکڑے جانےوالے کلبھوشن کو بعض ’’را‘‘افسران پاکستان میں جاسوسی کیلئے نہیں بھیجنا چاہتے تھے اور ان کے مطابق کلبھوشن میں اس کیلئے اہلیت نہیں تھی،بھارتی اخبار کا کلبھوشن کو پاکستان میں جاسوسی کا اعتراف کرتے ہوئے کہنا ہے کہ کلبھوشن جادیو بھارتی جاسوس ہے جسے بھارتی خفیہ ایجنسی کے اعلیٰ افسروں نے بھرتی کیا۔’’را‘‘ کے سابق سینئر افسران کلبھوشن جادیو کو پاکستان میں خفیہ مشن پر بھیجے جانے کے معاملے پر تقسیم کا شکار ہوگئے،کلبھوشن کی پاکستان میں گرفتاری کے بعد سابق افسران نے اسے خفیہ مشن کیلئے اناڑی قراردیا ہے،خفیہ ادارے کے سابق سیکرٹری سمیت سینئرحکام کلبھوشن کوخصوصی مشن کیلئے پاکستان نہیں بھیجنا چاہتے تھے۔’’را‘‘افسران کو کلبھوشن کے پاکستان میں پکڑے جانے کا خوف تھا اور وہی ہوا۔کلبھوشن کو پاکستان میں تعینات کرنے کے بارے میں را کے دو سابق اعلی افسران کو تحفظات تھے۔رپورٹ کے مطابق سابق افسران کا کہنا ہے کہ کلبھوشن پاکستان میں جاسوسی کی اہلیت نہیں رکھتا تھا۔ کلبھوشن جادیو اپنے اناڑی پن کی وجہ سے پاکستان میں پکڑا گیااور راز اگل رہا ہے۔ بھارتی اخبار کے مطابق کلبھوشن کے پاکستان میں پکڑے جانے کے بعد را کے دو اہلکاروں نے ممبئی میں اس کے والدین کو دھمکیاں بھی دیں کہ وہ اپنے بیٹے کے کیس کے بارے میں کسی سے بھی گفتگو نہ کریں، کلبھوشن کا پاسپورٹ بھی اس کے بھارتی شہری ہونے کا ثبوت ہے۔</TEXT>
