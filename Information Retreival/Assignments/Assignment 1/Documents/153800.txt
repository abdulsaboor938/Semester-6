<DOCNO>153800</DOCNO>
<HL>گوجرانوالہ:ایف آئی اے کی کارروائیاں، 7 انسانی سمگلر گرفتار</HL>
<AUTHOR>روزنامہ پاکستان</AUTHOR>
<DATELINE> Pakistan 2018-01-18 04:10:07+05</DATELINE>
<TEXT>گوجرانوالہ(بیورورپورٹ)ایف آئی اے کی تابڑ توڑ کاروائیاں جاری ، مختلف شہروں میں چھاپے مارتے ہوئے سات انسانی اسمگلروں کو گرفتار کر لیا ، قبضے سے پاسپورٹس ، ویزوں کی فوٹو کاپیاں جعلی مہریں اور اسٹیکرز برآمد ۔ تفصیلات کے مطابق ڈپٹی ڈائریکٹر ایف آئی اے مفخر عدیل کی خصوصی ہدایت پر ایف آئی اے ٹیموں نے گزشتہ روز سرکل کے اضلاع گجرات ، سیالکوٹ اور گوجرانوالہ میں کریک ڈاؤن کرتے ہوئے 7 انسانی اسمگلروں کو گرفتار کر لیا پکڑ ے گئے ملزمان میں محمد عابد ، تقلین حیدر ، صفدر بشیر ، آصف اقبال ، محمد منشاء ، یوسف اور محمد خان شامل ہیں گرفتار شدہ انسانی اسمگلرز سادہ لوح افراد کو غیر قانونی طریقوں سے ترکی ، یونان ، اٹلی ، فرانس جرمنی ، سعودی عرب اوردبئی سمیت دیگر ممالک میں بجھوانے میں ملوث تھے۔ تھانہ ایف آئی اے میں مقدمات درج ہونے کی وجہ سے روپوش تھے جن کو اسپیشل کریک ڈاؤن کرتے ہوئے گرفتار کیا گیا ہے ڈپٹی ڈائریکٹر مفخر عدیل نے بتایا کہ انسانی اسمگلروں کے ساتھ ان کے سہولت کاروں کو بھی گرفتار کیا جارہا ہے ریجن بھر سے انسانی اسمگلنگ کا خاتمہ کر دیا جائے گا۔ 7 انسانی سمگلرز</TEXT>
