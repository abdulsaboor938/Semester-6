عالمی برادری اب امریکی پابندیوں کے خلاف اٹھ کھڑی ہوئی ہے: ایرانی وزیر خارجہ
تہران: ایرانی وزیر خارجہ جواد ظریف کا کہنا ہے کہ عالمی برادری اب امریکی پابندیوں کے خلاف اٹھ کھڑی ہوئی ہے، یورپی ممالک اقتصادی پابندیوں کی مذمت کررہے ہیں۔ ان خیالات کا اظہار انہوں نے میڈیا سے گفتگو کرتے ہوئے کیا، ایرانی وزیر خارجہ کا کہنا تھا کہ ہمسایہ ممالک اور یورپی اقوام واشنگٹن کے یک طرفہ اقدامات کی مزاحمت کررہے ہیں۔ انہوں نے کہا کہ امریکا کی جانب سے ایرانی تیل پر پابندی عائد کرنے کی صورت میں معیشت پر اثرات مرتب ہوں گے لیکن اپنی پالیسی تبدیل نہیں کریں گے۔ جواد ظریف کا کہنا تھا کہ امریکی اقدامات بےسود ثابت ہوں گے، ایرانی عوام ان مشکل حالات میں حکومت کے ساتھ ہیں، کسی صورت امریکا اپنے مقصد میں کامیاب نہیں ہوگا۔ امریکا نے ایران پر ایک مرتبہ پھر اقتصادی پابندیاں عائد کردیں ان کا مزید کہنا تھا کہ امریکا پابندیاں لگانے کا عادی ہے اور اس کو یقین ہے کہ یہ تمام مسائل کا مداوا ہوسکتی ہیں لیکن یہ پابندیاں مسائل کا علاج نہیں ہیں بلکہ ان سے عام لوگ متاثر ہوتے ہیں۔ خیال رہے کہ گذشتہ ماہ سماجی رابطے کی ویب سائٹ ٹویٹر پر اپنے پیغام میں جواد ظریف نے کہا تھا کہ امریکا، ایران کے بعد اب عالمی فوجداری عدالت پر بھی پابندیاں لگانے کی دھمکیاں دینے لگا ہے، عالمی برادری کو چاہئے کہ امریکی حکومت کو سمجھائے۔ یاد رہے کہ گذشتہ دنوں امریکی حکام نے جوہری معاہدہ ختم کرنے کے بعد ایران کے ملت اور مہر بینک سمیت کئی کمپنیوں پر نئی اقتصادی پابندیاں عائد کردی ہیں۔ comments
