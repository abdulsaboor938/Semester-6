<DOCNO>902762</DOCNO>
<HL>ندامت کا دور کبھی ختم نہیں ہوگا ,,,,,پوری گواہی…سعدیہ قریشی</HL>
<AUTHOR>روزنامہ جنگ</AUTHOR>
<DATELINE> Pakistan 2008-08-11 06:08:00+06</DATELINE>
<TEXT>یہ ایک قدیم چینی لو ک کہانی ہے اس کہانی کا ہمارے حالات و واقعات کے ساتھ کوئی واسطہ ہے یا نہیں، پھر بھی آپ یہ کہانی سن لیجئے۔ چین میں ایک روایت پرست خاندان ہوا کرتا تھا ،خاندان کو وراثت میں ملنے والی اشیاء میں شیشے کا ایک گلدان بھی شامل تھا، دلکش نقش و نگار سے مزین یہ گلدان بہت نازک اور نفیس تھا ،یہ خاندان نسل در نسل اس گلدان کی حفاظت کرتا آرہا تھا ایک روز کہنہ سال بزرگ نے خاندان کے ایک نوجوان کو اپنے پاس بلا کر بٹھایا اور بڑی حکمت سے اسے زندگی کے رموز سمجھانے لگا۔ ساتھ ہی اسے نصیحت کی کہ” شیشے کا وہ گلدان ہمارا سب سے قیمتی اثاثہ ہے تم اس کی حفاظت کرنا اور آئندہ نسلوں کو بھی اس کی حفاظت کی تلقین کرنا“۔ گلدان کی قدر و قیمت سے ناآشنا نوجوان نے بڑی لاپروائی سے ہنستے ہوئے جواب دیا ؟بزرگو! اب گلدان کی حفاظت کا دور گزر چکا ہے کیونکہ وہ گلدان ہمارے ہاتھوں سے چکنا چور ہو گیا ہے۔ بوڑھے کے جھریوں زدہ چہرے میں دکھ اور تشویش کی لہریں ابھریں اور وہ ایک آہ بھرتے ہوئے بولا ”برخوردار! حفاظت کا دور ختم ہوگیا مگر اب ندامت کا دور کبھی ختم نہیں ہوگا“۔آپ کا کیا خیال ہے اس چینی لوک کہانی کا ہمارے حالات وواقعات کے ساتھ تھوڑا سا بھی ربط بنتا ہے۔ کیا ہماری قومی زندگیوں میں ”شیشے کے گلدان“کی حفاظت کا کوئی دور رہا ہے؟ شیشے کاگلدان جو قومی عزت، غیرت اور حمیت کی علامت ہے؟کیا ہم نے اپنی زندگیوں کے سودوزیاں کے پیمانے میں اس شیشے کے گلدان کی حفاظت کی، اپنے ہر اعزاز سے اہم اور برتر جانا، کہیں سے نفی میں آواز آتی ہے۔ اس لئے کہ اگر ہماری قومی زندگی میں حفاظت کا کوئی دور ہوتا تو امریکیوں کی قید میں ناکردہ گناہ کی سزا بھگتنے والی پاکستان کی بیٹی ڈاکٹر عافیہ صدیقی کی دلخراش چیخیں آج ہر پاکستانی کا سرشرم سے نہ جھکا رہی ہوتیں۔ عافیہ اس سرزمین کی بیٹی ہے ، پاکستان کی بیٹی ہے، بیٹی جو عزت اور محبت کی علامت ہوتی ہے، بیٹی جو عملی زندگی میں خواہ کتنی بھی بااختیار، مضبوط اور قابل ہو جائے، باپ کو وہ ہمیشہ گڑیوں سے کھیلتی ہوئی ننھی نازک سی بیٹی ہی دکھائی دیتی ہے… جس کی آنکھ میں اترنے والا ایک آنسو بھی اسے سمندر لگا کرتاہے ۔عافیہ بھی اسی دھرتی ماں کی بیٹی تھی، وہ یہاں پیدا ہوئی، اس سرزمین کی ہواؤں نے اسے پالا، اس کی آنکھوں میں خواب اتارے، جن کی تعبیر پانے کے لئے عافیہ ہر وقت سرگرم رہتی۔ کراچی سے دنیا کی اعلیٰ ترین یونیورسٹی تک کا سفر طے کیا۔ مائیکروبیالوجی میں ڈاکٹری کی ڈگری حاصل کی۔ وہ اپنی قابلیت اور صلاحیت کی بنیاد پر پاکستان کی ایک قابل فخر بیٹی بنی۔ وہ اپنے کردار کی کسوٹی پر کندن کی طرح خالص اورکھری تھی مگروہ جس سرزمین کی بیٹی تھی اس کے حکمرانوں نے اپنی قومی حمیت اور غیرت کوامریکیوں کے ہاں گروی رکھ دیا تھا، یہی اس کا قصور تھا۔ اپنے اپنے طور زندگی کی چومکھی جنگ لڑتے ہوئے، اپنے مسائل میں الجھے پاکستانیوں کو شاید کبھی ڈاکٹر عافیہ کے بارے میں علم نہ ہوتا اگر برطانوی صحافی مس ریڈلے کے توسط سے ڈاکٹر عافیہ کی دل دہلا دینے والی چیخیں افغانستان کے سنگلاخ چٹانوں سے نکل کر ہمارے کانوں تک نہ پہنچتیں۔ برطانوی صحافی نے یہ اندوہناک انکشاف کیاکہ افغانستان کی بگرام ایئربیس جیل میں مرد قیدیوں کے درمیان ایک خاتون قیدی بھی موجود ہے جو وہاں امریکیوں کے سفاکانہ تشدد کا شکار ہے۔ اس عقوبت خانے میں اسے قیدی نمبر 650کا نام دیا گیا ہے۔ برطانوی صحافی کا کہنا تھا کہ شواہد یہ بتاتے ہیں کہ یہ قیدی نمبر650شاید پاکستان کی ڈاکٹر عافیہ صدیقی ہے۔ اگلے روز کے تمام اخبارات میں یہ خبرفلیش کی گئی کہ افغانستان کی جیل میں امریکیوں کے جسمانی اور جنسی تشدد کا شکار ہوتی ہوئی بدقسمت خاتون پاکستان کی بیٹی ڈاکٹر عافیہ صدیقی ہے۔اس کے بعد ہم نے ڈاکٹر عافیہ کی بہن ڈاکٹر فوزیہ کی میڈیا کے سامنے اس ظلم پر دہائی کی گونج سنی، ہم سب نے اپنے اپنے گھروں کے آرام دہ کمروں میں بیٹھ کر اس انسانیت سوز واقعے پر پریس کانفرنس سنی، چند لمحوں کے لئے ہمارے دل دھڑکنا بھول گئے، چند لمحوں کے لئے ہم نے اپنے دل میں اس پاکستانی بہن ور بیٹی کا درد محسوس کیا جس کو اس کی دھرتی ماں کی گود سے چھین کر قصابوں کے حوالے کر دیا گیامگر پھر چند لمحوں کے بعد ہم پھر سے ہنستے مسکراتے اپنی نارمل زندگی کی طرف واپس آگئے تھے۔ ہمیں اس سے کیا غرض کہ 2003ء میں جب مارچ کے مہینے کی آخری تاریخ تھی… تو اس وقت پاک سرزمین کی خود مختاری اور آزاد ریاست کے حقوق کی پامالی کرتے ہوئے امریکی ایف بی آئی کے قصابوں نے پاکستان کی آزاد شہری… ڈاکٹر عافیہ کو اس کے بچوں سمیت اغواء کر لیا۔ مشرف حکومت اس کار ِ سیاہ میں برابر کی شریک تھی ۔ جمہوریت پر شب خون مارنے والے پرویز مشرف ان دنوں امریکی آقاؤں کی آشیرباد حاصل کرنے کے لئے ان کے تلوے چاٹ رہے تھے۔ خود سپردگی کی اس کیفیت میں وہ قومی تشخص، قومی غیرت اور قومی حمیت کو بش گورنمنٹ کے چرنوں پر قربان کر چکے تھے اس کے عوض انہیں بے بس پاکستانیوں پر حکمرانی کرنے اور آمریت کو مسلط کئے رکھنے کی سپورٹ مل رہی تھی۔ امریکی ڈالروں کے عوض بے گناہ پاکستانیوں کو امریکہ کے حوالے کر دینا بھی اسی عہد کم ظرف کا سانحہ ہے اوریہ بھی اسی سیاہ دور کا حادثہ ہے جب امریکی یونیورسٹی ایم آئی ٹی کی تعلیم یافتہ انتہائی سلجھی ہوئی قابل ڈاکٹر عافیہ صدیقی اپنے تین کمسن بچوں کے ہمراہ 30مارچ 2003ء کوکراچی سے اسلام آباد جانے کے لئے نکلی، اس کی ٹیکسی کو چند نامعلوم افراد نے روک کر ا سے اس کا جرم بتائے بغیر اغواء کر لیا۔ ڈاکٹر عافیہ صدیقی کے اہل خانہ کے لئے یہ خبر اس کی موت سے زیادہ اندوہناک تھی۔ ایک کہرام بپا ہوا، سوال اٹھے، اپنی بیچارگی کا ماتم ہوا، التجائیں بلند ہوئیں مگر مسند اقتدار پر تو پاکستانی چہروں والے امریکی ایجنٹ براجمان تھے۔ سو بدقسمت گھرانے کو دھمکیاں دی گئیں کہ اپنے نوحے اپنے اندر دفن کر دیں، پاکستان کی نام نہاد وزارت داخلہ نے تسلی دی کہ ڈاکٹر عافیہ خیریت سے ہیں وہ جلد واپس گھر پہنچا دی جائیں گی… مگر پھر پانچ سال کا طویل عرصہ گزر گیا ،اس بدقسمت گھرانے نے یہ کڑا وقت کس کرب میں گزارا ہم اور آپ اس کا اندازہ نہیں لگا سکتے۔ ان پانچ سالوں کے بعد 2008ء کی جولائی کے وسط میں ہم تک ڈاکٹر عافیہ کی دلخراش چیخیں پہنچیں۔ اب وہ ڈاکٹر عافیہ صدیقی نہیں بلکہ امریکی عقوبت خانے میں شرمناک اور انسانیت سوز مظالم کا شکار ہوتی ہوئی قیدی نمبر 650تھی۔ امریکی قصابوں کے تسلط میں مرد قیدیوں کی جیل میں موجود واحد خاتون قیدی…! وہ جس جسمانی، روحانی اور ذہنی اذیت سے گزرتی رہی دنیا کی کسی لغت میں ایسے الفاظ نہیں جواس کرب کو زبان دے سکیں۔ پورے پانچ سال میں ایک ایک دن، گھنٹوں، منٹوں اور سیکنڈوں میں تقسیم ہوتا ہوا صدیوں سے بھاری اور طویل دن…جانے وہ کیسے اس قیامت سے گزرتی ہوگی۔ امریکی قید خانے کے جس کونے میں پاکستان کی عافیہ صدیقی تڑپتی اور سسکتی ہوگی جانے وہاں وقت کیسے گزرتا ہوگا…!! گزرتا بھی ہوگا یا کہ انسانیت سوز مظالم کو ایک عظیم الشان بے مثال بہادری کے ساتھ سہتے ہوئے اس کمزور اور ناتواں لڑکی کے قدموں میں ڈھیر ہوجاتا ہوگا یا شاید وقت ظلم اور سفاکی کی انتہا کو دیکھ کر حیرت سے منجمد ہو جاتا ہو۔! بالکل ایسے ہی جیسے عافیہ کی کہانی لکھتے ہوئے لفظ شرمندگی، اور بے مائیگی سے منجمد ہونے لگتے ہیں۔ عافیہ کی کرب ناک داستان اب اس موڑ پر آئی ہے کہ نیویارک کی عدالت میں اس کا کیس پیش کیا جا رہا ہے لیکن ہمیں لٹیروں سے انصاف کی کیا امید…! اور بالفرض یہ معجزہ ہو بھی جائے کہ عافیہ ناکردہ گناہوں سے بری ہو کر واپس پاکستان آجائیں تو بھی جو زخم ڈاکٹر عافیہ کی روح و جسم پر لگے وہ کبھی نہیں بھریں گے۔جو گھاؤ ہماری قومی غیرت، حمیت،آزاد پاکستان کے قومی تشخص پر لگے ہیں انہیں وقت بھی مندمل نہیں کرسکتا۔ قومی تشخص کی حفاظت کا دور جانے ہمارے ملک پر کبھی آیا بھی تھا کہ نہیں… مگر یہ سچ ہے کہ ڈاکٹر عافیہ صدیقی کی کرب ناک داستان نے پاکستانی قوم کی حیثیت سے ہماری بے بسی اور بیچارگی میں جس المناک اور شرمناک باب کا اضافہ کیا ہے اس سے یوں لگتا ہے کہ اب ندامت کا دور کبھی ختم نہیں ہوگا۔</TEXT>
