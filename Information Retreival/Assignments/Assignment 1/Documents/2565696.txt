<DOCNO>2565696</DOCNO>
<HL>راولپنڈی کی احتساب عدالت نے رحمن ملک کیخلاف دوریفرنسز کی سماعت 13جولائی تک ملتوی کردی</HL>
<AUTHOR>اردو پوائنٹ</AUTHOR>
<DATELINE> Pakistan 2010-07-01 14:14:24+05</DATELINE>
<TEXT>راولپنڈی(اُردوپوائنٹ اخبارتازہ ترین۔یکم جولائی ۔2010ء ) راولپنڈی کی احتساب عدالت کے جج چوہدری عبدالحق نے اپنے ریمارکس میں کہا ہے کہ جب تک رحمن ملک کی سزا سے متعلق سپریم کورٹ اور لاہور ہائیکورٹ میں زیر سماعت دو درخواستوں کا فیصلہ نہیں آجاتا احتساب عدالت ان کیخلاف دوریفرنسز کی واپسی کے حوالے سے نیب کی درخواست پر کوئی فیصلہ نہیں دے سکتی ۔ جمعرات کو راولپنڈی کی احتساب عدالت نمبر چار کے جج چوہدری عبدالحق نے رحمان ملک کے خلاف گاڑیاں رشوت میں لینے اور شہری کو لوٹنے کے الزامات میں دائر ریفرنسز واپس لینے کیلئے نیب کی درخواست پر سماعت شروع کی تو نیب کے ایڈیشنل پراسیکیوٹر جنرل جمیل اعوان نے رحمن ملک کے وکیل کی غیر حاضری کے باوجود مقدمات واپس لینے پر اسرار کیا اور موقف اختیار کیا کہ نیب آرڈیننس کی شق31ڈی کے تحت قومی احتساب بیورو رحمن ملک کیخلاف کرپشن کے دو مقدمات واپس لینا چاہتا ہے اوررحمن ملک کو عدم حاضری کی بناء پر دی جانے والی تین سالہ سزا کا نیب سے کوئی تعلق نہیں جس پراحتساب عدالت کے جج جسٹس چوہدری عبد الحق نے ریمارکس دیتے ہوئے کہا کہ رحمن ملک کی سزا سے متعلق سپریم کورٹ اور لاہور ہائی کورٹ میں دو درخواستیں زیر سماعت ہیں جب تک ان کا فیصلہ نہیں آجاتا احتساب عدالت رحمن ملک کے خلاف دو ریفرنسز واپس لینے کے حوالے سے نیب کی درخواست پر کوئی فیصلہ نہیں دے سکتی۔ () احتساب عدالت نے رحمن ملک کے وکیل کو ہدایت کی کہ وہ آئندہ سماعت پر اعلیٰ عدالتوں میں دائر اپیلوں کا ریکارڈ پیش کریں۔ رحمن ملک کے وکیل امجد اقبال قریشی مصروفیت کی بناء پر عدالت میں حاضر نہیں ہو سکے ۔ احتساب عدالت نے مقدمے کی مزید سماعت 13جولائی تک ملتوی کر دی۔</TEXT>
