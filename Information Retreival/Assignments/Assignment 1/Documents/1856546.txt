<DOCNO>1856546</DOCNO>
<HL>8 بھارتی سفارتکاروں کے پاکستان میں تخریب کاری کے نیٹ ورکس چلا رہے ہیں</HL>
<AUTHOR>نوائے وقت</AUTHOR>
<DATELINE> Pakistan 2016-11-03 02:46:51+05</DATELINE>
<TEXT>اسلام آباد (سٹاف رپورٹر+ ایجنسیاں + نیٹ نیوز) اسلام آباد کے بھارتی ہائی کمشن میں کام کرنے والے ان پانچ بھارتی سفارتکاروں کے نام سامنے ظاہر ہو گئے ہیں جو دراصل اپنے ملک کی انٹیلی جنس ایجنسیوں کے افسر ہیں اور سفارتکاروں کے روپ میں پاکستان میں دہشت گردی اور تخریب کاری کرا رہے ہیں۔ دوسری جانب بھارت سے پاکستان کے چھ سفارتی اہلکار وطن واپس پہنچ گئے ہیں۔ کہا جارہا ہے کہ یہ مدت ملازمت پوری ہونے پر واپس آئے ہیں لیکن انہیں بھارتی سکیورٹی اداروں کی طرف سے خطرات کا بھی سامنا تھا۔ مستند ذرائع کے مطابق ”را“ اور بھارت کے انٹیلی جنس بیورو کے ان افسروں اور اہلکاروں کی کل تعداد آٹھ ہے لیکن سردست پانچ افسروں کے نام سامنے آئے ہیں۔ بھارت نے واپس نہ بلایا تو انہیں ناپسندیدہ شخصیات قرار دے کر پاکستان سے نکال دیا جائے گا۔ امید کی جا رہی ہے کہ بھارتی سفارتکار ایک آدھ روز میں خود ہی وطن واپس چلے جائیں گے۔ قوی امکان ہے کہ بھارتی ہائی کمشن میں سفارتکاری کا لبادہ اوڑھے مزید جاسوسوں کا بھانڈا بھی جلد پھوٹ جائے گا۔ 8 بھارتی سفارتی اہلکار پاکستان میں دہشتگردی اور تخریب کاری کے نیٹ ورکس چلا رہے ہیں۔ ذرائع کے مطابق افشا ہونے والے ناموں میں سب سے اہم نام راجیش کمار اگنی ہوتری ہے جو پاکستان میں را کے چیف ہیں جو کمرشل قونصلر کی آڑ میں انٹیلی جنس، تخریب کاری اور دہشت گردی کی سرگرمیوں میں ملوث ہیں اسی طرح بلبیر سنگھ بھارتی ہائی کمشن میں فرسٹ سیکرٹری پریس انفارمیشن کی حیثیت سے متعین ہیں۔ درحقیقت وہ بھارت کے انٹیلی جنس بیوروکے افسر ہیں اور پاکستان کے اندر تخریب کاری کا نیٹ ورک چلا رہے ہیں۔ گزشتہ ہفتے پاکستان سے نکالے گئے بھارتی سفارتکار سرجیت سنگھ بھی بلبیر سنگھ کے نیٹ ورک کا حصہ تھا قابل ذکر ہے کہ بھارت نے دو ہفتے پہلے پاکستان کے ایک سفارتی اہلکارمحمود اختر کو گرفتار کرنے کے بعد نکل جانے کا حکم دیا تھا۔ کلبھوشن کے بعد پاکستان میں بھارت کا ایک اور جاسوسی نیٹ ورک پکڑا گیا ہے اور انکشاف ہوا ہے کہ بھارتی سفارتخانے کے دو اہلکار تخریب کاری کا نیٹ ورک چلا رہے ہیں۔ راجیش کمار اگنی ہوتری کمرشل قونصلر کے لبادے میں تعینات ہے جبکہ بھارتی خفیہ ایجنسی آئی بی کا افسر بلبیر سنگھ بھی فرسٹ سیکرٹری پریس انفارمیشن کے لبادے میں تعینات ہے۔ ذرائع کے مطابق راجیش کمار اگنی ہوتری تخریبی کارروائیوں میں ملوث ہے اور بلبیر سنگھ بھی آئی بی کے کارندوں کے ذریعے پاکستان میں تخریبی کارروائیاں کرانے میں سرگرم عمل ہے۔ پاکستان سے ناپسندیدہ شخصیت قرار دے کر نکالا جانے والا سرجیت سنگھ بھی بلبیر سنگھ کے نیٹ ورک کا حصہ تھا جس نے عبدالحفیظ کے نام سے موبائل فون کمپنی کا جعلی کارڈ بھی بنوا رکھا تھا۔ ذرائع کے مطابق یہ نیٹ ورک بلوچستان میں ترجیحی بنیادوں پر کارروائیاں کرتا تھا جبکہ کراچی، فاٹا اور پشاور بھی اس کے نشانوں پر تھے اور سرحد پار بھی ان کے رابطے ہیں۔ ذرائع کا کہنا ہے کہ کافی عرصے سے ان دونوں اہلکاروں کی سرگرمیوں پر نظر رکھنے کے بعد یہ معاملات سامنے آئے ہیں اور اب سرجیت سنگھ کی طرح انہیں بھی ناپسندیدہ شخصیات قرار دے کر پاکستان چھوڑنے کا حکم دیدیا جائے گا۔ بھارت سفارتکاری کی آڑ میں جاسوسی کا گھناﺅنا کھیل جاری کئے ہوئے ہے بھارتی مکروہ چہرہ بے نقاب ہو گیا ہے۔ بھارتی ہائی کمشن کے مزید تین اہلکار ”را“ کے ایجنٹ نکلے ہیں۔ یہ تینوں بھارتی اہلکار ”را“ کیلئے کام کرتے ہیں۔ ان میں وجے کمار ورما، امردیپ سنگھ اور مودھان نندا شامل ہیں۔ تینوں بھارتی اہلکاروں کا تعلق کلبھوشن یادیو کے نیٹ ورک سے ہے۔ تینوں اہلکار ویزا کمرشل اتاشی، پرنسپل افسر کے فرائض سرانجام دیتے ہیں۔ انہیں بھی ملک سے نکال دیا جائے گا۔ پیپلز پارٹی کی رہنما شیری رحمان نے بھارتی سفارتکاروں کی پاکستان میں جاسوسی کرنے میں ملوث ہونے کے باوجود حکومت کی جانب سے موثر جواب اور ردعمل نہ آنے کو سمجھ سے بالاتر قرار دے دیا، میڈیا سے گفتگو کرتے ہوئے سابق سفیر نے بھارتی تخریبی کارروائیوں اس میں سفارتکاروں کے ملوث ہونے کی شدید الفاظ میں مذمت کی اور کہا بھارت کشمیر اور سیالکوٹ پر معاہدوں کی خلاف ورزی کے ساتھ ساتھ پاکستان کے اندر جاسوسی کرکے دہشتگردی کے سارے ریکارڈ توڑ دیا ہے، کلبھوش سرجیت کے بعد بلبیر سنگھ بھی پاکستان میں جاسوسی کرنے میں ملوث نکلا لیکن بھارت پاکستان پر دہشتگردی کے الزامات لگاتا رہا ہے، جو ’ چور الٹا کوتوال کو ڈانٹے‘ کے متراف ہے، بھارتی کی جانب سے تخریبی کارروائیوں اور سرگرمیوں کے باوجود ہماری حکومت کی خاموشی اور موثر جواب نہ دینا نہ سمجھ سے بالاتر ہے بلکہ حکومتی اقدامات نہ ہونے کے برابر ہیں، انہوں نے کہا وزیر خارجہ نہ ہونے کے باعث گومگو کی صورتحال ہے، مشیر اطلاعات مولا بخش چانڈیونے کہا ہے کہ بھارتی نیٹ ورک کی موجودگی قومی سلامتی کیلئے خطرے کی بہت بڑی گھنٹی ہے، کاش کوئی وزیر خارجہ ہوتا تو حکومت کا فوری ردعمل سامنے آ جاتا، بھارت کیخلاف پاکستان میں کوئی چھینکتا ہے تو بھارت دنیا بھر میں شور مچا دیتا ہے بھارتی مداخلت کو دنیا بھر میں اجاگر کرنے کیلئےکوئی حکومتی نمائندہ موجود نہیں۔ دریں اثنا بھارتی وزارت خارجہ کے ترجمان وکاس سواروپ نے کہا ہے کہ پاکستانی میڈیا میں 8 بھارتی سفارتی اہلکاروں کی شناخت ظاہر کی گئی ہے۔ انہوں نے اس سوال کا جواب دینے سے انکار کیا کہ آیا ان 8 اہلکاروں کوواپس بلایا جائے گا یا نہیں۔ انہوں نے کہا کہ پاکستانی سفارتی اہلکار بھارت سے روانہ ہو چکے ہیں انہیں نکالا نہیں گیا۔ بھارتی انٹیلی جنس</TEXT>
