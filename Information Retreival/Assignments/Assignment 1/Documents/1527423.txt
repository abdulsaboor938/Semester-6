<DOCNO>1527423</DOCNO>
<HL>خدیجہ صدیقی نظامِ انصاف کا تازہ نوحہ</HL>
<AUTHOR>نوائے وقت</AUTHOR>
<DATELINE> Pakistan 2018-07-02 02:31:11+05</DATELINE>
<TEXT>سب خاموش ہیں اک سکتہ طاری ہے۔ خدیجہ صدیقی کا سانحہ گم ہو چکا ہے۔ جمہوری شور شرابے میں کہیں کھو چکا ہے۔ نجانے کیسے پارلیمانی جمہوریت کے اس بے ہنگم شور شرابے میں نظام انصاف کا تازہ نوحہ یاد آگیا۔ معصوم خدیجہ صدیقی کی لرزا دینے والی کہانی یاد آگئی جس معاشرے سے انصاف اٹھ جائے وہاں کیا ووٹ اور کیا ووٹر کی عزت‘ سب مذاق لگتا ہے۔ افسوس صد افسوس کہ آئین کی بالادستی کا رونا رونے والے اس ہتیاچار پر خاموش ہیں۔ یہ اپنے اسلامی مجاہد ٹکٹوں پر منہ چھپاتے پھرتے ہیں‘ اگر آج قاضی حسین احمد ہوتے تو کب کا ”کرباٹھ“ برپا کر دیتے‘ لیکن ہم تو دورِ زوال کی انتہاو¿ں کو دیکھ رہے ہیں۔ کئی دن سے لاہور تھا‘ طویل 5 پ±رمشقت دنوں کے بعد چھٹی گزار کر واپسی کا سفر درپیش ہے۔ قانون کی طالبہ خدیجہ صدیقی نے اپنے جسم پر خنجر کے 23 وار سہے‘ یہ سب دن دہاڑے ہوا اور اس کی فلم بھی بن گئی۔ 23 زخم کھانے کے باوجود وہ بچی زندہ بچ گئی کہ مارنے والے سے بچانے والا خدائے مہربان اس کی زندگی چاہتا تھا کہ ابھی زخموں سے چ±ور چ±ور اس بچی نے گواہی دینا تھی کہ اس پر حملہ کرنے والا درندہ صفت وحشی کون تھا جو کوئی انجان نہیں اس کا اپنا ہم جماعت تھا۔ شاہ حسین جو اب باعزت بری ہو چکا ہے‘ اس کے گھاﺅ تو بھر گئے‘ لیکن انصاف کے حصول کےلئے جو زخم اس کے قلب و ذہن اور روح پر لگ رہے ہیں، وہ شاید کبھی نہ بھرسکیں۔ پاکستان میں جرم آسان ہے‘ شک کا فائدہ ملزم کو ملتا ہے، مجروح کے ساتھ تو ”پورا پورا انصاف“ ہوتا ہے۔ ایک سینئر وکیل نے بارہ اکتوبر 1999ءکے مشہور عام مقدمہ میں عدالت عظمیٰ سے کہا تھا کہ قانون وہ جالا ہے جس میں مکھی تو پھنس جاتی ہے‘ لیکن بھینس اسے اپنے سینگ سے توڑ کر ساتھ لے جاتی ہے۔ ایک بار پھر عالمی میڈیا میں مختاراں مائی، سترہ سالہ کائنات سومرو، سات سالہ زینب انصاری اور اب خدیجہ صدیقی کی مثالیں ہماری جگ ہنسائی کا باعث بن رہی ہیں۔ اس کا الزام معاشرے پر نہیں بلکہ نظام انصاف کی ناکامی دیاجارہا ہے۔ آخرکیا وجہ ہے کہ ”ظلم بچے جن رہا ہے کوچہ و بازار میں“ تو ”انصاف کو صاحب اولاد ہونا چاہئے“ کا خواب کیوں پورا نہیں ہورہا۔ کیوں ایسا ہے کہ وڈیروں، طاقتور، بااثر افراد، قانون دانوں کے بگڑے بچے سزا سے بچ جاتے ہیں۔ صرف سیاستدان ہی نہیں، ہر طاقتور معاشرے کو جنگل بنانے میں اپنا حصہ ڈال رہا ہے۔ لاہور ہائیکورٹ نے ملزم شاہ حسین کو بری کردیا۔ حملہ آور شاہ حسین کے والد سینئر وکیل ہیں۔ نشانہ بننے والی خدیجہ صدیقی بھی قانون کی طالبہ ہے۔ یہ واقعہ خود نظام انصاف کےلئے مثال بن گیا ہے۔ اب نظام انصاف کے گھرانے کے سب سے بڑے چیف جسٹس پاکستان نے مداخلت کی ہے۔ وہ اس سے قبل اور بھی نازک معاملات میں قانونی اختیار استعمال کرچکے ہیں تاکہ قانون وانصاف کی عزت وآبرو پامال ہونے سے بچ جائے۔ اس معاملے میں بھی دیکھنا ہے کہ وہ پیچیدہ قانونی بھول بھلیوں سے بنائی کہانیوں پر کیا فیصلہ صادر فرماتے ہیں۔ خدیجہ صدیقی کا سانحہ وقوع ہونے سے لے کر ہائیکورٹ کے فاضل جج صاحب کی حقائق کشید کرنے کی دانائی تک دلچسپ اور حیرت انگیز واقعات کی پوری کہانی ہے۔ ہر مرحلہ سری ادب کے بانی ابن صفی کے ناول کی طرح نت نئی حیرتیں لئے ہوئے ہے۔ مئی 2016ءمیں خدیجہ صدیقی پر ڈیوس روڈ لاہور پر اس وقت حملہ ہوا تھا جب وہ اپنی بہن کو سکول سے لینے کے بعد گاڑی میں بیٹھ رہی تھی۔ جہاں یہ واقعہ ہوا وہاں کیمرہ لگاتھا۔ شاہ حسین نے ہیلمٹ پہن رکھاتھا۔ جب وہ چاقو کے وار کررہاتھا تو اس دوران ڈرائیور کی مداخلت کے باعث اس کا ہیلمٹ اترگیا جس کی بنا پر اسے صاف دیکھا جاسکتا تھا کہ حملہ آور کون ہے۔ اس وقوع کے بعد پھر ملزم کو سزا دینے اور انصاف کے حصول کی جدوجہد شروع ہوئی۔ دوسال ہونے کو آئے‘ یہ بچی انصاف کے حصول کے لئے دربدر دھکے کھارہی ہے۔ کٹہرے میں کھڑے ہوکر ہنستے چہرے، جگتیں کستے مسخرے، کانا پھوسی کرتے کردار اور آنکھوں ہی آنکھوں میں انسان کے کپڑے اتار دینے والے ناسور چہرے‘ سب کچھ کرگزرنا ہر اس فرد کےلئے باعث اذیت ہے جو اس کا احساس کرے۔ گزشتہ برس اسے کمرہ امتحان میں ملزم شاہ حسین کے ساتھ ہی بیٹھنا پڑا۔ خدیجہ صدیقی کے مطابق سیشن جج نے اسے بتایا کہ اقدام قتل کا ثبوت اسے دینا ہوگا۔ جج نے اسے یہ بھی کہاکہ تم نے شاہ حسین کی کسی نہ کسی طورپر بے عزتی کی ہوگی جس کی بناءپر یہ سانحہ ہوا۔ عدالت میں اس کے کردار پر مسلسل سوالات اٹھائے جاتے رہے۔ اس پر دباﺅ ڈالا جاتا رہا کہ وہ صلح کرلے‘ لیکن اس نے انکار کردیا۔ عالمی میڈیا میں پاکستان کے نظام انصاف کا پوسٹ مارٹم جاری ہے۔ سوال اٹھائے جارہے ہیں کہ ہمارے ہاں نشانہ بننے والی عورتوں پر صلح کےلئے دباﺅ کیوں ڈالا جاتا ہے؟ سزا دینے کے بجائے ملزم کے حق میں ماحول اور نظام کیوں معاون کا کردار ادا کرنے لگتاہے؟ مردوں کے معاشرے میں نشانہ بننے والی عورت پر کیوں دباﺅ ڈالا جاتا ہے کہ وہ ”عزت“ بچانے کےلئے خاموش ہو جائے۔ کہاجارہا ہے کہ ”یہ پہلی بار نہیں کہ عدالتی نظام ایک پاکستانی خاتون کی دادرسی میں ناکام ہوا ہو۔“ تجزیہ کاروں کا کہنا ہے کہ خدیجہ صدیقی مقدمہ کو پاکستان میں خواتین، بچوں کے تحفظ میں نظام کی مکمل ناکامی کے وسیع تناظر میں دیکھنا چاہئے۔ مذہب اور قدامت پسندی کے زیراثر معاشرے میں ایسے جرائم کا ارتکاب ایک سوال ہے‘ لیکن اعلی مناصب پر بیٹھے افراد کا متاثرین سے سلوک ایک اور سوال ہے۔ ایسے مقدمات میں اسلام کی تشریح اور مقامی روایات کو خواتین اور اقلیتوں کو نشانہ بنانے کےلئے استعمال میں لانا لمحہ فکریہ ہے۔ کیونکہ خواتین کو ڈرانے دھمکانے، بے حرمتی کرنے اور قتل کرنے والے اکثر مجرم رہا ہوجاتے ہیں۔ افسوسناک امر تو یہ ہے کہ خود متاثرین ہی جرم کے قصوروار بنادیئے جاتے ہیں۔ سامنے اگر خاتون ہو، تو الزام دھرا جاتا ہے کہ اس نے خود کو پوری طرح سے ڈھانپا نہیں ہوگا یا مذہب پر عمل پیرا نہیں ہوگی یا پھر وہ خود ہی ملزم کو تشدد پر اکسانے کا باعث بنی ہوگی۔ حالانکہ اسلام ایسے جرائم کی نہ صرف شدید مذمت کرتا ہے بلکہ تعزیر کے انتہائی سخت ترین احکامات وارد ہوئے۔ افسوس ان کا عملی اطلاق دین مبین کے بہترین قانونی اصولوں سے قطعی برعکس ہے۔ 2007ءمیں سترہ سالہ کائنات سومرو کو اغوا کے بعد بے حرمتی کا نشانہ بنایاگیا۔ ملزم کے خلاف زبان کھولنے پر پنچایت نے عزت کے نام پر قتل کا فیصلہ صادرکردیا۔ والدین کے فیصلہ نہ ماننے کا نتیجہ اس کے بھائی کے قتل کی صورت نکلا اور ا±س کی بہن کو طلاق دے دی گئی۔ مجرم جیت گیا وہ مقدمہ ہار گئی۔ سزانہ ملنے پر مجرم کے حوصلے اور بڑھتے ہیں۔ کائنات سومرو کے بقول گاﺅں کے طاقتور خاندانوں کے مرد کسی بھی خاتون کو جب چاہیں، اپنی ہوس کا نشانہ بناتے ہیں۔ پھر خود ہی منصف بن کرقتل کراتے ہیں۔ (جاری ہے) 2002ءمیں اجتماعی زیادتی کا نشانہ بننے والی مختاراں مائی اس کی ایک اور مثال ہے۔ 2011ءمیں وہ اپیل ہار گئی۔ سپریم کورٹ نے چھ ملزمان بری کردیئے۔ سات سالہ زینب انصار کو زیادتی کے بعد قتل کیاگیا تو اس کے مجرم کو پکڑنے کے بجائے بعض ایسے سوالات بھی ہوتے رہے کہ وہ اکیلی کیوں جارہی تھی۔ عمومی تاثر یہ ہے کہ پاکستان کا عدالتی نظام انصاف نہیں دیتا یا پھر یہ عمل انتہائی سست ہے خاص طورپر اگرمعاملہ کسی عورت کے نشانہ بننے کا ہو۔ قندیل بلوچ قتل کو دو سال گزرے۔ اس کے بھائی نے فخریہ جرم قبول کیا۔ مقدمے کا فیصلہ تاحال نہیں ہوا۔ ایسے معاشرے میں ظلم اور ظالموں کے خلاف آوازبلند کرنا آسان نہیں خاص طورپر ایک عورت کےلئے۔ مختاراں مائی اور کائنات سومرو دونوں بہت بہادر ہیں کہ انہوں نے یہ مشکل کام کیا اور قتل کی دھمکیوں کی باوجود چپ نہ رہیں‘ لیکن بہت سی خواتین یہ حوصلہ نہیں پاتیں۔ 2017ءمیں انسانی حقوق کمشن کی رپورٹ انکشاف کرتی ہے کہ خواتین کے خلاف تشدد کے مقدمات میں زیادہ تر خواتین اس لئے رپورٹ درج نہیں کراتیں کیونکہ حالات سازگار نہیں ہوتے۔ ان عوامل میں قدامت پسندی، ناخواندگی، احساس جرم، شرم، بے عزتی اور غربت جیسے مسائل بیان ہوئے ہیں۔ عورت سے نفرت اور جنسی ہوس کے مارے معاشرے کے خطرناک ماحول میں پاکستانی خواتین کی مزاحمت جرا¿ت مندانہ ہے۔ لاہور ہائیکورٹ کے جسٹس سردار احمد نعیم نے ملزم شاہ حسین کو بری کرنے کے فیصلہ فرمایا کہ استغاثہ واضح طورپر ملزم کا جرم سرزد کرنا ثابت نہیں کرسکا۔ ان کا استدلال ہے کہ دن دہاڑے ہونے والے واقعہ کا کوئی غیرجانبدار شاہد پیش نہیں کیاگیا۔ بنیادی عینی شاہد نے ہائی پروفائل کیس ہونے سے انکارکیا لیکن تسلیم کیا کہ تہمینہ درانی نے بعدازاں اس میں اثرورسوخ استعمال کیا اور تفتیشی افسر نے کہاکہ یہ ہائی پروفائل کیس ہے۔ ا±ن کا یہ بھی کہنا ہے خدیجہ صدیقی نے مکمل کہانی بیان نہیں کی۔ ہوسکتا ہے کہ حملہ ہوا ہو‘ لیکن ویسے نہیں جیسا کہ وہ بیان کررہی ہیں۔ جسٹس نعیم نے قرار دیا کہ زخمی خدیجہ ہوش و ہواس میں تھی اور اسے وقت اور جگہ کا بخوبی احساس تھا۔ پھر ایف آئی آر نامعلوم ملزم کے خلاف درج ہونا بڑاسوالیہ نشان ہے۔ زخمی گواہ کی شہادت بلاشک وشبہ قبول نہیں کی جاسکتی۔ ماتحت عدالتوں نے اس پہلو کو نظراندازکیا جس سے ناانصافی ہوئی۔ حملہ میں استعمال ہونے والے چاقو کی پانچ ماہ بعد برآمدگی پر بھی جج صاحب نے سوال اٹھایا۔ برآمدگی کے وقت اس پر خون کیوں نہیں لگا ہوا تھا۔ ملزم کے ہیلمٹ کے رنگ میں فرق پر بھی بات کی ہے۔ فیصلہ میں انہوں نے علم وحکمت کا یہ موتی بھی جڑدیا ہے کہ محض زخمی ہونا گواہ کا سچی شہادت ہونا ثابت نہیں کرتا۔ یہ عالمی اصول ہے کہ زخمی شخص کے منہ سے جو کچھ نکل رہا ہوتا ہے تو اس کا ہر لفظ سچ نہیں ہوتا۔ یہ امکان بھی بتایا کہ تفتیشی افسر سے شہادتیں جمع کرنے میں کوتاہی ہوئی۔ اصل سوال تو یہ ہے کہ ہمارا زور بیان ملزم کے لئے ہی کیوں ہے؟ ہم معاشرے میں ماں، بہن، بیٹی اور بچی کی عزت کی حفاظت کیوں نہیں کرپارہے؟ ہم نظام انصاف پر ہر گزرتے دن کے ساتھ عدم اعتماد کی شہادت کیوں سنبھال نہیں پارہے؟ ہر ادارہ اپنے لوگوں کو بچانے لگے گا تو پھر ”فحکم بین الناس باالحق“ کی کندہ قرآنی آیت کس لئے لگارکھی ہے؟ اللہ کی بارگاہ میں ”عدل کرو“ کا کیا جواب دیں گے؟ وہاں کون سی قانونی موشگافی ہمارے کام آئے گی؟ ہمارا زور کلام سچ کھوجنا کیوں نہیں؟ مرد یا عورت یا جنس کے مفادی گروہوں کی تکرار سے قطع نظر حصول انصاف ہوتا کیوں دکھائی نہیں دیتا؟ آخر ایسا کیوں محسوس ہوتا ہے کہ ناانصافی ہوئی؟ معاشرے کے سینے میں انصاف کی ٹھنڈ کیوں نہیں پڑتی؟ انصاف نہ ملے تو تشددبڑھتا ہے۔ خون بہتا ہے۔ فساد پھیلتا ہے جو اللہ تعالی کے نزدیک سب سے بڑا جرم ہے۔ فیض احمد فیض خود بھی متلاشی انصاف دردر پھرے‘ لیکن ہائے جنوں کی حکایت خونچکاں لکھنے ہی میں گداز پاسکے بے دم ہوئے بیمار دوا کیوں نہیں دیتے تم اچھے مسیحا ہو شفاکیوں نہیں دیتے ہاں نکتہ ورو لاﺅ لب ودل کی گواہی ہاں نغمہ گرو ساز صدا کیوں نہیں دیتے مٹ جائے گی مخلوق تو انصاف کرو گے منصف ہو تو اب حشر ا±ٹھا کیوں نہیں دیتے</TEXT>
