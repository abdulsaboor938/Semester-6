<DOCNO>2218633</DOCNO>
<HL>خواتین کے حقوق اور ان کا تحفظ ۔۔۔ روزنامہ نوائے وقت کے زیراہتمام ”ورکنگ وویمن کے مسائل اور حقوق“ کے موضوع پر مجلس مذاکرہ</HL>
<AUTHOR>نوائے وقت</AUTHOR>
<DATELINE> Pakistan 2013-01-02 06:17:44+05</DATELINE>
<TEXT>اس وقت پاکستان کی آبادی کا نصف حصہ خواتین پر مشتمل ہے۔کہتے ہیں کہ دنیا میں کوئی تحریک کوئی بڑی جدوجہد اس وقت تک کامیاب نہیں ہو سکتی جب تک اس میں خواتین شامل نہ ہوں،ہرکامیاب مردکے پیچھے عورت کا ہاتھ ہوتا ہے۔ اقوام متحدہ خواتین کے حقوق کے تحفظ کے لئے درجنوںقوانین بنا چکی ہے اس طرح ہر ملک نے خواتین کے حقوق کے تحفظ کے لئے اپنے آئین میں شقیں شامل کی ہیں۔پاکستان کے آئین میں بھی خواتین کے حقوق کے حوالے سے قانون سازی کی گئی ہے مگر تاحال بہت سارے اقدامات کی ضرورت محسوس ہوتی ہے جیسے ہوم بیسڈ ورکرز یعنی گھروں میںکام کرنے والی خواتین اور بچے جن پرمختلف طریقوں سے تشدد کیا جاتا ہے۔ مکروہ علاقائی رسومات کے خلاف قانون سازی کا مطالبہ بھی سامنے آتا ہے۔ ورکنگ وویمن کے مسائل ہیں سرکاری وپرائیویٹ سیکٹر جہاں خواتین کام کرتی ہیں وہاں ان کے حقوق کی خلاف ورزیوں کے بارے میں واقعات سامنے آتے رہتے ہیں۔پنجاب حکومت کی طرف سے ملازمت پیشہ خواتین کے حقوق کے تحفظ اورمسائل کواجاگر کرنے کے حوالے سے دن منایا گیا۔اس سلسلہ میں روزنامہ نوائے وقت کے زیراہتمام ایوان وقت میں ”ورکنگ وویمن کے مسائل اور حقوق “ کے موضوع پرایک مجلس مذاکرہ کااہتمام کیا گیا جس میں اسسٹنٹ ڈائریکٹرکالجز مسزشازیہ صمدانی،صدرپی پی پی شعبہ خواتین و سابقہ ڈپٹی میئر فیصل آباد مسز سکینہ چوہدری ایڈووکیٹ، چیئرپرسن عوام نازیہ سردار،لبنیٰ صدیق مینجر ورکنگ وویمن ہاسٹل سوشل ویلفیئر، نگہت سلیم خان سابقہ ایم پیاے و رہنما مسلم لیگ(ن)، تسنیمہ پروین سابق ممبر ضلعی اسمبلی، شاعرہ و سماجی کارکن ناز فاطمہ، ڈپٹی ڈسٹرکٹ آفیسر صوفیہ رضوان، ایگزیکٹو سیکرٹری عوام نسیم انتھنی، سماجی کارکن فرخ اعوان اور افشین پطرس شریک تھے جبکہ بیوروچیف روزنامہ نوائے وقت احمدکمال نظامی نے میزبانی کے فرائض انجام دیئے۔مجلس مذاکرہ کا آغاز کرتے ہوئے احمدکمال نظامی نے کہا کہ اسلام میں عورت کوماں، بہن، بیٹی غرض یہ کہ ہر حیثیت میں اعلیٰ مقام عطا کیا ہے۔ اسلام نے عورت کو وہ مقام دیا ہے جوکسی اور مذہب نے نہیں دیا یعنی عورت کو تمام رشتوں میں احترام اور عظمت سے نوازا ہے۔ ماں کی گود میں بچہ جو تربیت حاصل کرتا ہے وہی انسان کی شخصیت کا حصہ بن جاتی ہے پھر تعلیم حاصل کرتا ہے،جوان ہوتا ہے اور عملی زندگی میں قدم رکھتا ہے حکمرانی کرتاہے،ملک کی باگ ڈور سنبھالتا ہے اور اسی طرح دیگر شعبہ ہائے زندگی میں کردار ادا کرتا ہے۔انہوں نے کہاکہ دنیا میں خواتین کاکردار بھی بڑا نمایاں ہے جیسے بینظیر بھٹو،خالدہ ضیائ، حسینہ معین، محترمہ فاطمہ جناح مادر ملت، سپیکر فہمیدہ مرزا، وزیرخارجہ حناربانی کھر، امریکی وزیرخارجہ ہیلری کلنٹن، آسٹریلوی وزیراعظم وغیرہ اور پھر ملک میں سرکاری اداروں میں جیسے کالجزمیں لیکچرار پرنسپل و دیگر اور بلدیاتی صوبائی قومی اسمبلی اور سینٹ میں خواتین کی نمائندگی موجود ہے لیکن بعض پسماندہ علاقوں میں ان پڑھ مرد اپنی عورتوں پر تشدد بھی کرتے ہیں جوکہ کسی قانون اخلاقی ضابطے اور معاشرے میںدرست نہیں ہے ان اقدامات کی مذمت کرنی چاہیے۔آج ہم یہاں ملازمت پیشہ خواتین یعنی ورکنگ وویمن کے بارے میں بات چیت کے لئے جمع ہیں۔شازیہ صمدانی اسسٹنٹ ڈائریکٹر کالجز نے کہا کہ اسلام میں خواتین کو ایک نمایاں مقام حاصل ہے عورت ہر حیثیت میں قابل عزت ہے۔ماں، بہن اور بیٹی تینوں حیثیت میں کہنے کا مقصد یہ ہے کہ حضرت محمد کا بی بی خدیجہ ؓنے اسلام کے ابتدائی دور میںبھرپور ساتھ دیا۔ اپنی دولت تک اسلام کے فروغ اور غریبوں مسکینوں کی مدد میں خرچ کر دی۔رضیہ سلطانہ چاند بی بی، جھانسی کی رانی، قلوپطرہ، بے نظیر بھٹو، محترمہ فاطمہ جناح مادر ملت یہ وہ عظیم خواتین ہیں جنہوں نے اپنی کوششوں سے نمایاں مقام حاصل کیا مگر حکومتی سطح پر خواتین پر کم توجہ دی جاتی ہے۔حکومت ان کے لئے کچھ نہیں کرتی صرف بل پاس کر دینے سے ان کو حقوق نہیں ملتے جب تک عملدرآمد نہ کیا جائے۔ کچھ نہیں ہو سکتا خواتین کا کام بہت زیادہ ہوتا ہے گھر میں بچوں اور خاوند کوتیار کرنا، ناشتہ بنا کر دینا پھر خود دفترکے لئے تیارہونااور واپسی پرپھر کھانا تیار کرنا اور برتن واش کرناکپڑے وغیرہ دھونے کا کام ۔ انہوں نے کہا کہ خواتین کو ورکنگ ڈے میں ڈبل کام کرنا پڑتا ہے۔ میں تو کہتی ہوں کہ خواتین کو دفتر سکول اور کالج جانے کے لئے کتنی کتنی دیر بس سٹاپ پرانتظار کرنا پڑتا ہے۔ حکومت کو چاہیے کہ خواتین کے لئے سرکاری ٹرانسپورٹ کا بندوبست کرے۔ طالبات بھی کام ہی کرتی ہیں ان کا پڑھنا بھی کام کے ہی زمرے میں آتا ہے۔ خواتین کو سرکاری کام میںترقیاں نہیں دی جاتیں۔ ان کی قابلیت کو تسلیم ہی نہیں کیا جاتا نظراندازکردیاجاتا ہے۔انکواعلیٰ عہدے نہیں دیئے جاتے۔ خواتین کو خاتون ہونے کی سزا دی جاتی ہے۔میرٹ کی خلاف ورزی کی جاتی ہے منظورنظر آگے آتے ہیں۔ سفارش اور رشوت کام کرتی ہے۔ خواتین کا ملک کے اندر باقاعدہ ایک فورم ہوناچاہیے تاکہ ان کے حقوق کاباقاعدہ تحفظ ہوسکے۔اس حوالے سے ایسی قانون سازی ہونی چاہیے کہ یہ نظرانداز نہ ہو سکیں۔اگر یہ کسی بات پر بغاوت کریں تو مار دی جاتی ہیں مرد ایسا کرے تو معافی ہو جاتی ہے۔ مرد ہر جگہ عورت کا استحصال کرتے ہیں۔عورت اپنی عزت کی خاطر عدالت میں جاتی ہے تو تباہ کر دی جاتی ہے۔ پہلے عورت بس میں سوار ہوتی تھی تو مرد سیٹ خالی کر دیتے تھے مگر اب یہ رویہ نظر نہیں آتا۔سکینہ چوہدری ایڈووکیٹ صدرپاکستان پیپلزپارٹی شعبہ خواتین فیصل آبادنے کہا کہ پاکستان پیپلزپارٹی کی قیادت کو خراج تحسین پیش کرتی ہوں جنہوں نے پچھلے پانچ سالوں میں خواتین کے حوالے سے بہت زیادہ قانون سازی کی ہے۔آج فہمیدہ مرزا، حنا ربانی کھر، فردوس عاشق اعوان اور دیگر خواتین پارلیمنٹ میں اہم کردار ادا کر رہی ہیں۔عورت ہی مرد کو پیدا کرتی ہے بیٹا بیٹی دونوں کی ماں تربیت کرتی ہے ان کو ادب و احترام سکھاتی ہے ان کو عورت کی عزت کرنی چاہیے۔اسوقت 250خواتین فیصل آباد میں پریکٹس کرتی ہیں ہمیں ہائیکورٹ جانے میں مشکل پیش آتی ہے اس لئے یہاں خواتین ایڈووکیٹ ہائیکورٹ بنچ مانگ رہی ہیں۔ فیصل آباد ٹوبہ ٹیک سنگھ،جھنگ اور چنیوٹ میں تقریباً ڈیڑھ کروڑ لوگ اپنا حق مانگ رہے ہیں جو نہیں مل رہا۔ہائیکورٹ بنچ ترجیحی بنیادوں پر قائم کیا جائے اب خواتین ایجوکیشن، میڈیکل، ججز ہیں غرض یہ کہ ہر شعبہ زندگی میں کام کر رہی ہیں ان کے لئے بے بی ڈے کیئر سنٹرز بنائے جائیں جہاں سوخواتین ہوں وہاں بے بی ڈے کیئر سنٹر ضرور بننے چاہئیں۔ایک مسئلہ آج کل بہت سر اٹھا رہا ہے وہ یہ ہے کہ سکول کالج جاتی لڑکیوں اور یونیورسٹی ودفاترجاتی خواتین کو حملوں کے آوارہ لڑکے آتے جاتے تنگ کرتے ہیں ان سے نجات کے لئے تحفظ فراہم کیا جائے۔ پولیس اس میں اہم کردار ادا کر سکتی ہے۔ انہوں نے کہا کہ سرکاری و غیر سرکاری محکموں میں مردوں کی ترقیوں کو ترجیح دی جاتی ہے۔ہمیں اپنے معاشرے کے ذہن کوتبدیل کرناہوگا۔ ہمیں زمانہ جاہلیت کی روایات کو ترک کرنا ہوگا۔ حضور نے عورت کو زندہ درگور ہونے سے بچایا اور عزت کا مقام عطا فرمایا میں ایک وکیل کے طور پر بات کروں گی کہ ہم لوگ عورت کو جائیداد وراثت سے حصہ نہیں دیتے جو کہ دینا چاہیے۔ بھائی کو ملتا ہے اور بہن کو جائیداد میںحصے سے محروم کر دیا جاتا ہے۔ کیا وہ اس گھر میں پیدا نہیں ہوئی ہوتی کیا وہ ان والدین کی بیٹی نہیں ہوتی جس کا بیٹا ہوتا ہے خواتین کسی بھی کاغذ پر دستخط کرنے یاانگوٹھالگانی قبل دس دفعہ سوچناچاہیے۔ خواتین تحصیلدار اور پٹواری کے سامنے جا کر بیان دیتی ہیں اور پھر بھائی اور بھابھی کے رویے بدل جاتے ہیں اور پھر وہی عورتیں کچہریوں میں وکیلوں کے سامنے روتی ہیں کہ کچھ کریں یہ کرنے سے پہلے سوچنا چاہیے۔حکومت کو ایسی قانون سازی کرنی چاہیے کہ خواتین چاہیں بھی تو وراثت سے دستبردار نہ ہو سکیں تاکہ ان کوکسی قسم کی مشکل صورتحال کاسامنا نہ کرنا پڑے۔ بھائی اوروالدین ناراض ہوجاتے ہیں کہ جائیداد لکھ کر نہیں دے رہی!نازیہ سردارچیئرپرسن عوام نے کہا کہ پاکستان میں خواتین کے حقوق کے لئے مختلف تحریکیں چلی ہیں ان خواتین میں فریدہ شہید نیلوفر بختیار نے وویمن رائٹس کے لئے اہم کردارادا کیا ہے۔نیلوفربختیار نے وویمن رائٹس کے لئے اسمبلی میں بل پیش کیا تھاجس پر خواتین کے لئے قانون سازی ہوئی تھی مگر اہم بات قوانین پر عملدرآمد ہے یہاں آ کربات رک جاتی ہے ہوم بیسڈ ورکرز کے حقوق کا مسئلہ اہم ہے ان خواتین ورکرز کو جو گھروں میں کام کرتی ہیں ان کو مردوں کے برابر معاوضہ نہیں دیا جاتا بلکہ ان کو مزدور ہی تسلیم نہیں کیا جاتا۔المیہ یہ ہے کہ ان خواتین کے اوقات کاربہت زیادہ ہوتے ہیں اور دوسری بات یہ کہ ان کے خلاف ہونےوالے جرم کو جرم ہی تسلیم نہیں کیا جاتا۔ہم لوگ اس کو پرسنل ایشو کہہ کر نظراندازکر دیتے ہیں۔ہراسمنٹریٹ ورک پلیس کے قانون کو نافذ کیا جائے اور ان کام کرنے والی جگہوں پر 6رکنی کمیٹی تشکیل دی جائے ،اس قانون کو نافذ کیا جائے۔ ہوم بیسڈ ورکرز کو مزدور تسلیم کیا جائے،ان کے حقوق کے لئے ہرسطح پر آواز اٹھائی جائے۔نگہت سلیم خان نے کہا کہ مجلس مذاکرہ منعقدکروانے پر نوائے وقت کی شکرگزار ہوںاسلام میں خواتین کے حقوق بیان کئے گئے ہیں اور عورت گاڑی کا ایک پہیہ ہے عورت کو مردکے شانہ بشانہ کام کرنا چاہیے۔ خواتین کوکام کرنے کی جگہوں پر بہت زیادہ مسائل درپیش ہوتے ہیں ان کے دفتری اوقات زیادہ ہوتے ہیں ان کو معاوضہ بھی پرائیویٹ سیکٹر میں کم دیا جاتا ہے۔ یہ زیادتی ہے میں ایم پی اے رہی ہوں میرے پاس تشددکے واقعات آتے ہیں۔شاداب کالونی میں ایک عورت کوگھر میں زنجیروں میں باندھ کررکھاہواتھا پھراس کو چھڑوایا اور قانونی کارروائی کروائی۔ خواتین کو جذباتی طور پر بلیک میل کیاجاتا ہے قانون پاس ہونے کے ساتھ ساتھ قانون پر عمل درآمد بھی ہونا چاہیے۔عورتیں آفس ورک کے بعدگھر کا کام بھی کرتی ہیں۔ خواتین کو مردوں کے برابر تنخواہ دی جانی چاہیے اور جاگیردارانہ معاشرہ میں جذباتی طور پر خواتین اپنے حق سے دستبردار ہو جاتی ہیں دیہی علاقوں میں بیٹے کو خواتین ہی اچھی خوراک دیتی ہیں اور بیٹیوں کو کم غذا دیتی ہیں کہ یہ جلدی جوان نہ ہوجائیں۔بعض جگہ عورتیں کام کرتی ہیں اور معاوضہ ان کے شوہر پہلے ہی لے جاتے ہیں۔سکولوں اورکالجزکے باہر سخت سیکورٹی ہونی چاہیے۔ خواتین کے لئے تعلیم لازمی قرار دی جائے۔لبنیٰ صدیق مینجرورکنگ وویمن ہاسٹل سوشل ویلفیئر نے کہا کہ خواتین کے مسائل الگ الگ ہوتے ہیں۔وزیراعلیٰ پنجاب میاں محمد شہبازشریف نے 8مارچ کو خواتین کے لئے ایک جامع منصوبہ پیش کیا ہے یہ ضروری ہے کہ پبلک سروس کمیشن کے ذریعے بھرتی ہونے والوں میں 25فیصد خواتین کاکوٹہ ہوگا۔ کام کرنے کی جگہ پر کمیٹیوں کی تشکیل اور نگرانی وویمن ڈویلپمنٹ محکمہ کے سپرد ہو گی اپنے گھر کا ماحول سٹڈی کریں اور نصاب میں اخلاقیات پڑھائی جانی چاہئیں۔ہماری مائیں ہمیں جو سکھاتی ہیں بچے وہی باہر کرتے ہیں اگر تربیت کا عمل گھر سے شروع کیا جائے تو معاشرہ بہتر نظر آئے گا اوراگر یہ عمل کمزور ہوگا تو معاشرہ میں ماحول پر اس کے اثرات مرتب ہوں گے۔ خواتین پرگھروں میں تشدد ہوتا ہے۔ بہت سارے واقعات رپورٹ نہیں ہوتے تقریباً 95 فیصد کیسز رپورٹ نہیں ہوتے جو عورتیں باہر فیلڈ میں کام کرتی ہیں ان کو میں سلام کرتی ہوں حقوق تو بہت بعد کی بات ہے۔ لوگوں کو اپنے انسان ہونے کا پتہ تک نہیں ہے ہمیں دیہی علاقوں میں جاکرکارنر میٹنگزکرنی چاہئیں اورلوگوں کو شعور دینا چاہیے۔تسنیمہ پروین سابق ممبر ضلعی اسمبلی نے کہا کہ ہمارے معاشرے میں خواتین پر تشدد کے واقعات بہت زیادہ ہیں ماں بیٹے کی تربیت کرتی ہے اورپھر یہی مرد بعد میں عورتوں پر تشدد کرتے ہیں۔ساس بھی ایک عورت ہوتی ہے جو اپنی بہو پر تشدد کرتی ہے۔ میں خاوند کی وفات کے بعد دس سال سے کاروبار کررہی ہوں ہم نے اصل میں اپنے دین اور مذہب اسلام کو چھوڑ دیا ہے۔اسی لئے یہ مسائل درپیش ہیں۔ خواتین اپنے حقوق کے لئے کئی دن مناتی ہیں مگر کوئی فرق نہیں پڑتا۔اصل میں عورت ہی بگاڑ کا باعث ہے اور بگاڑ میں مین کردار ادا کرتی ہے میں نے کیس لڑ کر 10سال بعد اپنا حق لیا ہے اور کاروبار کر رہی ہوں۔ ہمیں خود کو سنوارنا ہے اپنے گھروں کو دین اسلام کی روشنی سے منور کرنا ہے پھر کہیں جا کران مسائل کے حل کے لئے کوئی راہ نکلے گی۔ناز فاطمہ شاعرہ و سماجی کارکن نے کہا کہ اس وقت خواتین ہر شعبہ ہائے زندگی میں کردار ادا کر رہی ہیں اسلام میں خواتین کے حقوق بارے بیان کر دیا گیا ہے۔ عورت کوگھر کی مالک کہا ہے مگر ہمارامعاشرہ اس حوالے سے زبوں حالی کا شکار ہے۔ خواتین پر گھریلو تشدد کیا جا رہا ہے۔ملازمت کے دوران خواتین کی ترقیاں روک لی جاتی ہیں۔ خواتین کوہراساں کرنے والوں کے ساتھ قانون کے ذریعے نمٹناچاہیے۔ خواتین میں ووکیشنل ایجوکیشن کو فروغ دینا چاہیے تاکہ خواتین مالی طور پر مضبوط ہوں خواتین کو ہر جگہ سہولیات اور حقوق دیئے جائیں۔لڑکیوں کو ترجیحی بنیادوں پر تعلیم دلوانی چاہیے مگر گھروں میں لڑکیوں کو خاموش کرا دیا جاتا ہے۔ یہ بات درست ہے کہ خواتین کے لئے سرکاری کنوینس کا بندوبست ہونا چاہیے۔ خواتین کو موٹرسائیکل وغیرہ آدھی قیمت پر ملناچاہیے تاکہ سکول کالج وغیرہ آنے جانے کا مسئلہ حل ہو سکے۔ سیاسی جماعتوں کو اپنے منشورمیں خواتین کے حقوق بارے واضح موقف اختیارکرناچاہیے اورخواتین کی شکایات سننے کے لئے الگ سیل ہوناچاہیے۔صوفیہ رضوان ڈپٹی ڈسٹرکٹ آفیسر سوشل ویلفیئر نے کہا کہ اسلام نے خواتین کے حقوق پربہت زیادہ زوردیا ہے اسلام سے پہلے معاشرہ جہالت میں ڈوباہواتھا۔اسلام نے آ کراس کوعظیم مقام دیا۔ایک وقت تھا عورت کوفساد کی جڑ قرار دیا جاتا تھا ہمیں مغربی معاشرے کی طرف دیکھنے کی ضرورت نہیں ہے بلکہ اپنے معاشرے کو درست کرنا ہے۔ ہم اپنے معاشرے کووہ ماحول نہیں دے سکے جس میں عورت کو تسلیم کیا جائے عورتوں کے مسائل گھر سے شروع ہو جاتے ہیں۔ مرد گھر آتا ہے تو کھانادیں پانی دیں مگر ہم گھر واپس جاتی ہیں تو کچن دیکھنا پڑتا ہے اس سلسلہ میں گھر والوں کوورکنگ خواتین سے تعاون کرنا چاہیے۔یقیناخواتین کے لئے سرکاری ٹرانسپورٹ ہونی چاہیے۔مردیہ تسلیم نہیں کرتے کہ فلاں کولیگ فی میل ہے اورمجھ سے زیادہ صلاحیتوں کی مالک ہے عہدے میں بڑی ہے تواس کوافسر نہیں مانتے اور تو دور کی بات شوہر تسلیم نہیں کرتا کہ یہ عہدے میں مجھ سے بڑی ہے یا ذہین ہے۔ یہ بات درست ہے کہ گھر میں ماں کی گود بہترین تربیت گاہ ہے۔میڈیا کمیونٹی اورگھر والے اگرعزت کریںگے تودوسرے بھی ورکنگ وویمن کو عزت کی نگاہ سے دیکھیں گے۔ایگزیکٹو سیکرٹری عوام نسیم انتھنی نے کہا کہ میں سمجھتا ہوں کہ خواتین اپنے حقوق کے لئے جنگ لڑ رہی ہیں اورکامیابیاں بھی مل رہی ہیں۔ خواتین کو کام کرنے والی جگہوں پر ہراساں کیا جاتا ہے وہاںقانون کے مطابق 6افراد پر مشتمل کمیٹی بننی چاہیے اور قانون پر عملدرآمد ہوناچاہیے۔گھروں میں کام کرنے والی خواتین کی تذلیل کی جاتی ہے ان کو مزدور تسلیم کیا جائے اوران کے خلاف ہونے والے جرائم کوجرم تسلیم کیا جائے۔ یہ ذاتی معاملہ نہیں بلکہ خواتین کے خلاف امتیازی رویہ ہے۔نصاب میں بنیادی انسانی حقوق کے حوالے سے چیزیں شامل کرنی چاہئیں۔ خواتین کی صلاحیتوںکو تسلیم کرنا چاہیے اوران کو ملک میں کام کرنے کے مواقع دینے چاہئیں تاکہ پچاس فیصد آبادی سے بھی ملک کی تعمیروترقی میں فائدہ لا جا سکے ورنہ ایک ہاتھ کام کرنے سے معطل رہے گا۔فرخ اعوان سماجی کارکن نے کہا کہ دنیا میں کوئی ایسی تحریک یاجدوجہد اس وقت تک کامیاب نہیں ہوتی جب تک عورت اسکا حصہ نہیں بنی۔ اسلام کے ابتدائی دنوں میں حضرت بی بی خدیجہؓ نے بنیادی کردار ادا کیا۔حضرت مریمؓ نے اپنی پاکدامنی سے ثابت کیا کہ وہ ایک عظیم خاتون ہیں۔ امام حسینؑ اور امام حسینؑ جنت کے مردوں کے سردار ہیں تو جنت ماںؓ کے قدموں کے نیچے قرار دی۔اس سے عورت کی عظمت کااندازہ لگا لیں۔کچھ خواتین نے کہا کہ مردوں کے اوقات کار بڑھادیئے جائیں۔ یہ بھی امتیازی رویہ ہوگا مرداورعورت دونوں کاکردار اہم ہے۔ پاکستان بنانے میں محترمہ فاطمہ جناح نے قائداعظم کے ساتھ مل کر شبانہ روز کام کیا تب وطن عزیز وجود میں آیا۔افشین پطرس نے کہا کہ خواتین کو ملوں اور فیکٹریوں میں ہراساں کیا جاتا ہے بعض خواتین ڈرتی کیس وغیرہ نہیں کرتیں کہ فیملی بیک گرا¶نڈ متاثر ہوگا اس وقت اگر دیکھیں تو پچھلے پانچ سالوں میں بہت زیادہ قانون خاص طور پر خواتین کے حقوق کے تحفظ کے حوالے سے ہوئی ہے اب صرف مسئلہ عمل درآمد کرانے کا ہے اس قانون سازی پر عملدرآمد بھی کیا جائے۔ اس حوالے سے این جی اوز اور سیاسی جماعتوں کو خاص طور پر کام کرنا چاہیے۔فرخ اعوان نے کہا کہ پہناوا دعوت گناہ دیتا ہے تو جب پانچ چھ سال کی بچی کو زیادتی کر کے مار دیا جاتا ہے اس کا کیا پہناوا ایسا ہوتا ہے۔مسئلہ یہ نہیں مسئلہ جاگیردارانہ سماجی قدروںکاہے۔ہمارے معاشرے میںجاگیردار سوچ غالب ہے جو عورتوں کیا انسانی حقوق کے ہی خلاف ہوتی ہے۔</TEXT>
