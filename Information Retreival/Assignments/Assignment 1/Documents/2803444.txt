<DOCNO>2803444</DOCNO>
<HL>پاکستان سمیت دنیا بھر میں مزدوروں کا عالمی دن منایا جائیگا</HL>
<AUTHOR>اردو پوائنٹ</AUTHOR>
<DATELINE> Pakistan 2015-04-29 18:44:32+05</DATELINE>
<TEXT>پاکستان بھر میں عام تعطیل ہو گی ،تمام سرکاری و غیر سرکاری ادارے ،لاہور ہائیکورٹ اور ماتحت عدالتیں بھی بند رہیں گی لاہور ( اُردو پوائنٹ اخبار تازہ ترین۔ 29اپریل۔2015ء) پاکستان سمیت دنیا بھر میں مزدوروں کا عالمی دن جمعہ کو بھرپور طریقے سے منایا جائیگا ۔ پاکستان بھر میں عام تعطیل ہو گی جس کے باعث تمام سرکاری و غیر سرکاری ادارے ،لاہور ہائیکورٹ اور ماتحت عدالتیں بھی بند رہیں گی ۔ () مذکورہ دن یکم مئی 1886ء کو شکاگو میں مزدوروں کی جانب سے اوقات کار میں کمی اور بہتر حالات کار کیلئے شروع کی گئی جدو جہد اور قربانیوں کی یاد میں منایا جاتا ہے جو دنیا بھر کے محنت کشوں کیلئے تاریخ کے سنہری باب کا حصہ بن کر مشعل راہ کا روپ دھارتے ہوئے سامنے آئیں۔ اس موقع پر کروڑوں مزدور اپنے حقوق کی جدو جہد کے دوران قیمتی جانوں کا نذرانہ پیش کرنے والے رفقاء کو عقیدت و احترام کے ساتھ خراج تحسین پیش کریں گے۔ اس دن کی مناسبت سے ملک بھر میں مختلف تقریبات، سیمینارز ، کانفرنسز اور ریلیوں کا انعقاد کیا جائے گا جن میں شکاگو کے محنت کشوں کے ساتھ اظہار یکجہتی سمیت مزدوروں، محنت کشوں کے مسائل کو اجاگر کرنے کے ساتھ ساتھ مسائل کے حل کا مطالبہ کیا جائے گا اور محنت کشوں کو ان کے حقوق کی فراہمی کے لئے بھر پور آواز اٹھائی جائے گی۔</TEXT>
