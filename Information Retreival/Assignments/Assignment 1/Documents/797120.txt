<DOCNO>797120</DOCNO>
<HL>مظفر آبادپنچائیت کیس کا چالان</HL>
<AUTHOR>Daily Khabrain</AUTHOR>
<DATELINE> Pakistan 2017-08-09 05:06:52+05</DATELINE>
<TEXT>ظہور احمد دھریجہ …سرائیکی وسیب پولیس نے مظفر آباد زیادتی کیس کا چالان عدالت میں پیش کر دیا ہے ملزمان کی فہرست میں 29 افراد کے نام شامل ہیں جن میں نام نہاد پنچائت کے ظالمانہ فیصلے کے مطابق درندگی کا شکار ہونے والی مظلومہ عذرا بی بی اس کی ماں کنیز بی بی اس کی دو بہنیں آمنہ اور منصب کے ساتھ اس کے چاچو محمد امین، اللہ بخش اور نذر محمد کے ساتھ ساتھ مظلومہ عذرا بی بی کا چچا زاد حاجی محمد بھی شامل ہےں، سوال یہ ہے کہ یہ کیسا انصاف ہے کہ مظلومہ عذرا جو کہ درندگی اور سفاکیت کا شکار ہوئی کو بھی جیل میں ڈال دیا گیا اور اس کی ماں بہنیں اور دوسرے رشتے دار جو کہ قطعی طور پر بے گناہ ہیں وہ بھی پولیس گردی کا شکار ہو کر جیل میں پہنچا دیئے گئے، اس سے بڑھ کر ظلم کیا ہو سکتا ہے کہ جس واقعے کا سپریم کورٹ کے چیف جسٹس، جسٹس ثاقب نثار اور وزیر اعلیٰ پنجاب میاں شہباز شریف نے نوٹس لیا اور وزیر اعلیٰ نے ڈی ایس پی اور تھانہ مظفر آباد کے پورے عملے کو معطل کیا تو پولیس نے وزیر اعلیٰ کا غصہ مظلوموں پر نکالا اور اُن کو بھی گرفتار کرکے مجرموں کے کٹہرے میں لا کھڑا کیا آج مظلومہ عذرا اور اس کی غریب بیوہ ماں جیل کی سلاخوں کے پیچھے دہائی دیتی نظر آتی ہے کہ کیا سپریم کورٹ اور وزیر اعلیٰ ہمیں انصاف دلا سکیں گے؟ ایک سوال ہے کہ کیا یہ مختاراں مائی جیسا واقعہ ہے اور واقعے کے اصل حقائق کیا ہیں ؟ تفصیلات پرنٹ و الیکٹرانک میڈیا پر پہلے بھی آ چکی ہیں لیکن کچھ تفصیلات گڈ مڈ ہو کر رہ گئی ہیں۔ واقعہ یہ ہے کہ ملتان کی نواحی بستی راجہ پور میں بھلر برادری رہتی ہے،اسی بستی کے ایک شخص رفیق دھمرایا نے اسی بستی کے حق نواز جھبیل سے جا کر چغلی کھائی کے میں نے تمہاری لڑکی کو کنیز کے بیٹے عمر کو کھیت میں دیکھا ہے، یہ سنتے ہی حق نواز نے طوفان برپا کر دیا اور دھمکی دی کہ اگر عزت کا بدلہ عزت کی صورت میں ہمیں نہ دیا گیا تو میں کنیز اور اس کے سارے کنبے کو قتل کر دونگا۔ کنیز معافی کے لئے علاقے کے بااثر افراد اور برادری کے لوگوں کے پاس بھی گئی، حق نواز اپنے مطالبے عزت کا بدلہ عزت پر قائم رہا، یہ بات قابل ذکر ہے کہ کچھ عرصہ قبل حق نواز خود اسی طرح کے واقعے میں ملوث پایا گیا، فریق ثانی نے عزت کا بدلہ عزت کا مطالبہ کیا تھا، کہا جاتا ہے کہ حق نواز مدعی کے پاس عورت لے گیا تو مدعی برادری نے عورت کے سر پر دوپٹہ ڈالا اور معافی دے کر حق نواز کو واپس کر دیا۔ بیچاری کنیز اس واقعے کو سامنے رکھ کر اس اُمید پر اپنی دو بیٹیاں حق نواز کے پاس لے گئی کہ وہ بھی اسی طرح معاف کر دیگا جس طرح اسے معاف کر دیا گیا تھا۔ پنچایت تو موقع پر موجود نہ تھی، حق نواز اور اس کے چغل خور حواری موجود تھے جسے نام نہاد کا نام دیا جانا چاہئے، ان لوگوںنے کنیز کو حکم دیا کہ کنواری عزت کا بدلہ کنواری عزت ہے تم اپنی کنواری بیٹی کو لے آﺅ ورنہ سب کو قتل کر دینگے، بیچاری کنیز جو کہ بیوہ ہے اپنی کنواری بیٹی کو بھی اس اُمید پر لے آئی کہ اب یہ لوگ اس کے سر پر دوپٹہ ڈالیں گے اور اسی طرح اسے معافی دے کر واپس بھیج دینگے جس طرح کے دوسری مدعی پارٹی نے حق نواز کو معافی دے کر بھیج دیا تھا۔ لیکن درندہ صفت لوگوں نے نہ آﺅ دیکھا نہ تاﺅ، عذرا کو کمرے میں لے گئے تو کنیز نے رونا چلانا شروع کر دیا، عذرا نے بھی چیخ و پکار کی، ان کے منہ بند کر دیئے گئے اور اسلحے کے زور پر اشفاق عرف شاکا نے عذرا کی عزت تار تار کر دی، زیادتی کا شکارمظلوم مخدوم شیر شاہ کے پاس گئے، وہاں سے ان کو ہدایت کی گئی کہ وہ وویمن کرائسز سنٹر جائیں، وہ وہاں پہنچے تو وویمن کرائسز سنٹر نے میڈیکل ٹیسٹ اور دوسری کارروائیوں میں دو تین دن گزار دیئے۔ جب پرچہ درج ہوا تو حق نواز وغیرہ نے بھاگ کر تھانہ مظفر آباد کے ایس ایچ او کو رشوت دے کر عمر اور اس کی بیوہ ماں وغیرہ کے خلاف بھی پرچہ درج کروا دیا، یہ بات جب میڈیا تک پہنچی تو طوفان برپا ہو گیا، جیسا کہ میں پہلے عرض کر چکا ہوں کہ وزیراعلیٰ نے فوری ایکشن لیا اور سپریم کورٹ نے بھی از خود نوٹس لے لیا، وزیراعلیٰ موقع پر پہنچے، تھانے کا عملہ تو معطل ہو گیا مگر مظلوموں کی نہ تو اشک شوئی ہوئی اور نہ ان کو انصاف ملا۔بلکہ جزا کی بجائے سزا ملی کہ وہ اندر ہو گئے۔ ایک سوال یہ کیا جاتا ہے کہ مدعی اور مظلوم پارٹی پر ظلم کے پہاڑ کیوں توڑے جا رہے ہیں ؟ اس کا جواب یہ ہے کہ پولیس کے افسران اپنے پیٹی بھائیوں کے در پردہ مدد کر رہے ہیں، پولیس کو اس بات کا رنج ہے کہ ڈی ایس پی اور پورا تھانہ کیوں معطل ہوا؟ حالانکہ اعلیٰ پولیس افسران کو اس بات کا بخوبی علم ہے کہ جو مقدمہ بیوہ کنیز کے بیٹے عمر کے خلاف درج کیا گیا ہے اس کی بنیاد ایک چغل خور شخص رفیق دھمرایا ہے اور اس کی چغل خوری شبے سے شروع ہر کر شبے پر ختم ہوتی ہے، اس کے باوجود بیوہ کنیز نے با اثر حق نواز کی انتقامی ذہنیت سے بچنے کے لئے یہ کہہ کر اس کے آگے ہاتھ جوڑے کہ میرے بیٹے کا قصور ہے یا نہیں ہے، پھر بھی میں معافی چاہتی ہوں۔ لیکن سرائیکی کی ایک کہاوت ہے کہ ” کاوڑ تے قانون ایہو جیہاں بلائیں ہن جو ڈاڈھے تے چڑھدیاں کائنی تے ہینڑیں توں لاہندیاںکائنی“ اس کا اردو مطلب یہ ہے کہ ” غصہ اور قانون دو ایسی چیزیں ہیں جو طاقت ور پر آتی نہیں اور کمزور سے اترتی نہیں“۔ کیا مختاراں مائی اور عذرا درندگی کیس میں مماثلت ہے؟ اس کا جواب یہ ہے کہ ہاں سو فیصد مماثلت ہے، دراصل مختاراں مائی کا بھی کیس یہی تھا کہ کہا گیا کہ مختاراں مائی کے بھائی شکور نے مستوئی برادری کی لڑکی سے برائی کی ہے، اس پر پنچایت ہوئی، پنچایت نے کہا کہ تفتیش اور گواہوںکے بیانات سے یہ بات ثابت ہوئی ہے کہ مختاراں مائی کا بھائی شکور مجرم ہے اور لیکن اس جرم کی سزا مجرم کی بجائے اس کی بہن مختاراں مائی کو دی جائے بقول ان کے اس کا نام عزت کا بدلہ عزت ہے۔ اس نام نہاد فیصلے پر پوری دنیا نے اس بات پر احتجاج کیا کہ اور کہا کہ یہ کیسی بے ہودہ پنچایت یا عدالت ہے کہ وہ خود کہہ رہی ہے کہ جرم شکور کا ہے مگر سزا اس کی بہن مختاراں مائی کو دی جائے، اگر ہم تھوڑی دیر کے لئے بستی راجہ پور میں ہونے والے اکٹھ کو پنچایت کا نام دے دیں تو یہ فیصلہ اسی طرح بیہودہ فیصلہ ہے کہ جرم عذرا کے بھائی عمر نے کیا ہے اور سزا اس کی بہن عذرا کو دی جائے لیکن مختاراں مائی اور اس کیس میں فرق اتنا ہے کہ اس وقت مختاراں مائی کا کوئی عزیز یا رشتہ دار گرفتار نہیں کیا گیا تھا جبکہ موجودہ کیس میں ظالموں کے ساتھ مظلوم بھی تھانے میں بند ہیں۔ ویسے تو پوری دنیا میں عورت میل شاونزم کا شکار ہے مگر سرائیکی وسیب میں غیرت اور کالا کالی کے نام پر عورت پر ظلم کے پہاڑ توڑے جا رہے ہیں عورت پر جب بھی ظلم ہوتا ہے تو پولیس کے عام سپاہی سے لیکر آئی جی تک اور عام چپڑاسی سے لیکر وزیر اعظم کے منصب تک، جہاں مردوں کا قبضہ ہے وہ عورت کو انصاف کی راہ میں سب سے بڑی رکاوٹ ہےں،ایک سوال یہ ہے کہ سرائیکی وسیب میں اس طرح کے واقعات رونما کیوں ہوتے ہیں؟ یہ کوئی ریاضی یا الجبرے کا سوال نہیں ہے بلکہ اس کا پہلا جواب ہے بیڈ گورننس اور دوسرا جواب ہے جہالت۔ اور یہ بھی بتاتا چلوں کہ جہالت کی ماں غربت ہے، سرائیکی وسیب میں غربت اور جہالت میں چمبے گاڑ رکھے ہیں، سرائیکی وسیب کے لوگوں کے پاس تعلیمی سہولتیں نہیں ہیں اور غربت اور بیروزگاری کے باعث وہ اپنی اولاد کو زیور تعلیم سے آراستہ کرنے سے محروم ہیں یہاں ٹیکنیکل تعلیم کے ادارے بہت کم ہیں اگر ہیں بھی تو ادارے کا عملہ پڑھنے والے طلبا کا وظیفہ تک ہڑپ کرجاتا ہے جس کی چھان بین بھی ضروری ہے یہاں کے لوگ اپنے بچوں کو غربت کی وجہ تعلیم بھی نہیں دلوا سکتے یہی وجہ ہے کہ ایک ایک گھر میں چار چار، پانچ پانچ نوجوان بےروزگار ہیں، سرائیکی وسیب میں آج تک ایک بھی ٹیکس فری انڈسٹریل زون قائم نہیں ہو سکا حالانکہ خام مال اور افرادی قوت وافر مقدار میں موجود ہے،اس بات پر سب کا اتفاق ہے کہ جب تک سرائیکی صوبہ نہیں بنے گا وسیب کے مسائل حل نہیں ہوں گے۔ (سرائیکی دانشور اور کالم نگار ہیں) ٭….٭….٭</TEXT>
