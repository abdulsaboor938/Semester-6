<DOCNO>450360</DOCNO>
<HL>جنوبی پنجاب میں بھی ڈرون حملوں کیخلاف احتجاج، ریلیا،ا مریکی صدر کا پتلا نذر آتش</HL>
<AUTHOR>روزنامہ پاکستان</AUTHOR>
<DATELINE> Pakistan 2016-06-11 07:21:15+05</DATELINE>
<TEXT>ملتان،وہاڑی،بہاولپور،بہاولنگر،احمد پور شرقیہ، حا صل پور،صادق آباد،لودھراں(سٹی رپورٹر، نمائند گا ن ) د فاع پاکستا ن کونسل اور جماعت الدعوۃکی طرف سے ملک بھر کی طرح جنوبی پنجاب میں یوم احتجاج منایا گیا۔ملتان سمیت مختلف شہروں میں احتجاجی مظاہرے کئے گئے اور ریلیاں نکالی گئیں۔خطبات جمعہ میں مذمتی قراردادیں بھی پاس کی گئیں۔ملتان میں دفاع پاکستان کونسل اور جماعۃالدعوۃ کی جانب سے کلمہ چوک پل موج دریا سے نواں شہر چوک تک ڈرون حملوں اور پاکستان مخالف امریکہ،بھارت گٹھ جوڑ کے خلاف ریلی نکالی گئی اور چوک نواں شہر پر احتجاجی مظاہرہ کیا گیا۔مظاہرین نے ہاتھوں میں بینرز اور پلے کارڈ اٹھا رکھے تھے جن پر امریکہ,بھارت کا جو یار ہے غدار ہے غدار ہے، ،ڈرون حملوں کو بند کرو اس طرح کی تحریریں درج تھیں۔مظاہرے کی قیادت ضلعی مسؤل جماعت الدعوۃ ملتان میاں سہیل احمد نے کی۔اس موقع پر مظاہرے کے شرکا سے خطاب کرتے ہوئے میاں سہیل احمد مسؤل جماعت الدعوۃ ضلع ملتان ،تحصیل نائب صدر مسلم لیگ (ن) حمزہ شاہد لودھی ،عبدالحلیم خان،عبدالرحمان سیاف،مفتی زبیر ودیگر کا کہنا تھا کہ1971ء کی طرح پاکستان آج بھی شدید خطرات کی زد میں ہے۔امریکہ بھارت سرکار کی سرپرستی کر کے خطہ کے امن کو برباد کر رہا ہے۔ہم پہلے سے کہہ رہے ہیں کہ امریکی ڈرون بھارتی ہوائی اڈوں پر پہنچ چکے اور پاکستان کے ایٹمی پروگرام کو نقصانات سے دوچارکر نے کیلئے سرحدی علاقوں میں میزائل نصب کئے جارہے ہیں۔ آج یہ سب باتیں درست ثابت ہو گئی ہیں۔ انہوں نے کہاکہ بھارت و امریکہ پاکستان دشمنی میں بہت آگے نکل چکے ہیں ۔پاکستان سنی تحریک کے زیر اہتمام ملک بھر میں امریکی ڈرون حملوں کے خلاف یوم احتجاج منایا گیا ۔ملتان کے زیر اہتمام پاکستانی حدود میں ڈرون حملوں کے خلا ف چوک نواں شہر میں احتجاجی مظاہرہ کیا گیا ۔مظاہرے سے خطاب کرتے ہوئے صوبائی رہنما ڈاکٹر عمران مصطفی کھوکھرنے کہا ہے کہ پاکستان ایک آزاد و خود مختار ملک ہے۔پاکستان نے ہمیشہ دوسرے ممالک کی خود مختاری کا احترام کیا ہے ۔بلوچستان ڈرون حملہ پاکستان کی خود مختاری کی کھلی خلاف ورزی ہے۔امریکہ دہشت گردوں کو افغانستان میں مارنے کی بجائے پاکستانی حدود میں مارنے کے لیے دہشت گردوں کو راستہ دیتا ہے تاکہ پاکستان کی حدود میں دہشت گردوں کو مار کر پاکستان کو بدنام کیا جا سکے۔اس سارے عمل میں بھارت کا مرکزی کردار ہے۔ بلوچستان سے گرفتار بھارتی ایجنٹ اس بات کا واضح ثبوت ہے۔وہاڑی سے بیورو رپورٹ،نامہ نگار کے مطابق امریکہ کی جانب سے پاکستان میں حالیہ ڈرون حملہ کے خلاف وہاڑی کے تاجروں ،سول سوسائٹی کا بچوں سمیت امریکہ کے خلاف احتجاجی مظاہرہ اور احتجاجی دھرنا شدید نعرے بازی ریلی کی قیادت مقامی کونسلر رانا پپو نے کی ملتان روڈ پر سڑک پر بیٹھ کر بچوں سمیت احتجاجی مظاہرہ کیا گیا مظاہرے کے شرکاء نے پاک فوج کے حق میں اور امریکہ کے خلاف شدید نعرے بازی کی گئی اس موقعہ پر ریلی میں بابا ظفر ، رانا ندیم ، محمد شبیر، محمد آصف ، محمد صداقت ، سعید بلوچ ، مظفر بلوچ ، محمد اویس ودیگر نے شرکت کی۔ امریکن ڈرؤن حملوں کے خلاف آج 11جون کو ڈسٹرکٹ بار وہاڑی میں وکلاء مکمل ہڑتال کریں گے اور عدالتوں میں کوئی وکیل پیش نہ ہونگے ۔دفاع پا کستان کونسل کے زیر اہتمام جماعت الدعوۃ کے مرکزی رہنما ابو معاذ عمران ضلعی صدر رانا محمد شفیق جماعت اسلامی کے ضلعی امیر سید جاوید حسین شاہ ، انجمن تاجران کے صد راشاد حسین بھٹی ، جنرل سیکرٹری راؤ خلیل احمد ، کونسلر بلدیہ صادق کاشی ، بلال ربانی ، ثاقب جلیل ، عثمان حیدر کی قیادت میں پاک فوج سے اظہارِیکجہتی اور ڈرؤن حملوں کے خلاف احتجاجی ریلی نکالی گئی جوضیاء شہید چوک سے شروع ہو کر پریس کلب کے سامنے پہنچ کر جلسہ کی شکل اختیار کرگئی۔بہاولپور سے بیورو رپورٹ کے مطابق ڈرون حملوں کے خلاف مرکزی انجمن تاجران بہاولپور کے صدر سید اسرارحسین شاہ کی ہدایت پر تاجران نے ہڑتال کی۔ یونیورسٹی چوک، سرکلر روڈ، فرید گیٹ اور شہر کے دیگر مقامات پر تاجروں نے امریکی ڈرون حملوں پر پاکستان کی ملکی سلامتی پرحملہ قرار دیتے ہوئے احتجاجا اپنی دکانیں بند رکھیں۔ قبل ازیں مرکزی انجمن تاجران (رجسٹرڈ) بہاولپور کی ایگزیکٹو کمیٹی کے ہنگامی اجلاس میں پاکستان سے امریکہ کے امتیازی سلوک پر تشویش کا اظہار کیا گیا اراکین نے ہاتھ اٹھا کر پاکستانی فوج کے دوٹوک موقف کی حمایت کی ۔بہاولنگر سے ڈسٹرکٹ رپورٹر کے مطابق امریکی ڈرون حملوں کے خلاف گزشتہ روز سینئر ایڈووکیٹ و امیدوار صدارت کاشف خاکوانی کی طرف سے ڈسٹرکٹ بار ایسوسی ایشن کو قرار داد جمع کروائی جس میں وکلاء کی ہڑتال اور قرار داد مذمت منظور کروائے جانے کا مطالبہ کیا گیا۔جس کے بعدڈسٹرکٹ بار رومیں ایک گھنٹہ کی ہڑتال دن ساڑھے دس بجے سے لے کر ساڑھے گیارہ بجے تک کی گئی۔جس کے بعد صدر ڈسٹرکٹ بار ایسوسی ایشن ذوالفقار احمد باجواہ کی طرف سے ڈسٹرکٹ بار روم میں وکلاء کا اجلاس طلب کیا گیا جس میں امریکی ڈرون حملوں کے خلاف قرار داد مذمت منظور کرتے ہوئے چیف آف آرمی سٹاف جنرل راحیل شریف سے ڈرون حملوں کو رکوانے کے لئے سخت پالیسی بنا کر منہ توڑ جواب دینے کا مطالبہ کیا گیا۔ڈسٹرکٹ یونین آف جرنلسٹ کے صدر عاطف خاکوانی اور جنرل سیکرٹری محمود بشیر کی قیادت میں صحافیوں نے بڑی تعداد میں سٹی پیٹرولیم پمپ کمرشل کالج چوک پر احتجاجی مظاہرہ کیا ۔اس مظاہرہ میں صدر ڈی یو جے عاطف خاکوانی نے شرکاء سے خطاب کرتے ہوئے مطالبہ کیا ہے کہ امریکی ڈرون حملوں کو نکیل ڈالنے کے لئے جنرل راحیل شریف قدم بڑھائیں عوام آپ کے ساتھ ہے ۔احمد پور شرقیہ سے نامہ نگار کے مطابق پاکستانی حدودو میں امریکن ڈرون حملوں کے خلاف احمدپورشرقیہ میں سول سوسائٹی ، تاجروں اور سیاسی سماجی حلقوں نے احتجاجی ریلی نکالی اور امریکہ اور بھارت کے خلاف نعرے بازی کی۔ شرکاء نے پلے کارڈ اور بینرز اُٹھا رکھے تھے ۔ جن پر ڈرون حملے نامنظور کے نعرے درج تھے۔ مقررین محمد آصف گوندل کونسلر ۔ شیخ عزیز الرحمان۔ جان محمد چوھان ۔ مولانا عبدالعزیز فیضی۔ محمد مسلم قریشی۔ مولانا عاشق فرید مہروی۔ سید غلام مجتبیٰ بخاری۔ سید صلاح الدین جیلانی۔ مفتی ریاض حسین فاروقی۔ چوہدری محمد اشرف نے تقاریر کرتے ہوئے کہا کہ جب بھی پاکستان کے امن مذاکرات شروع ہوتے ہیں تو ڈرون حملہ کرکے ان امن مذکرات کو سبوتاژ کیا جاتا ہے۔ریلی میں گریٹ پاکستا ن لورز ویلفیئر سوسائٹی۔ عوامی ویلفیئر سوسائٹی۔ الصحت ویلفیئر آرگنائزیشن۔ پبلک ڈویلپمنٹ آرگنائزیشن۔ جماعت اہلسنت پاکستان۔ سماج ڈویلپمنٹ فاؤنڈیشن۔ میلاد مصطفی کمیٹی کے عہدیداران میں ڈاکٹر عبدالحمید ثاقب۔ شیخ محمد اکمل۔ چوہدری محمد زاہد ۔ ڈاکٹر ناصر گلفام جبکہ کونسلران و چیئرمین میں مہر محمد جمیل سیال چیئرمین یوسی شیخ روشن۔ سید علی رضا کاظمی۔ جاوید اقبال ۔ ظفر تاج۔ شبیر فراز عباسی۔ قاضی آفتاب۔ محمد یاسر بھٹی۔ محمد یونس بھٹی۔ حافظ شمس الدین۔ غلام حسین قریشی۔ اسلام الدین۔ مختیار احمد ملک۔ ملک یٰسین امیر۔ جمشید اقبال بھٹی۔ عاصم قریشی۔ اعجاز حسین مغل۔ محمد آصف عباسی۔ شفیق الرحمن بھٹہ۔ جام شیراز۔ فہیم چوھان۔ محمد عثمان۔ اللہ بخش کھور۔ محمد عثمان حیدر۔ خادم حسین سومرو۔ راشد گھلو۔ محمد عقیل مدنی ۔ شیخ عتیق الرحمن و دیگر اہم سیاسی و سماجی شخصیات نے شرکت کی ۔ شرکاء نے قومی پرچم بھی لہرائے۔ حاصل پور سے نامہ نگار کے مطابق ڈرون حملے پاکستا ن کی سالمیت پر کار ضرب ہے، پاکستانی قیادت کو امریکہ کے بے لگام گھوڑے پر لگام ڈالنا ہوگی۔ پاکستان افغانستان میں 15سال سے جاری دہشت گردی کے خلاف امریکہ کا ساتھ دینے کی سزا بھگت رہا ہے مودی اور یہودی کے اکھٹے ہونے سے خطے میں امن و امان کی صورتحال خراب ہو رہی ہے ۔ پاکستان کی خارجہ پالیسی نہ ہونے کی وجہ سے آج بھارت نیو کلیئر سپلائر گروپ کی رکنیت حاصل کر نے کی ناکام کوشش کررہا ہے ان خیالات اظہار بار ایسوسی ایشن حاصل پور کے زیر اہتمام امریکی ڈرون حملوں کے خلاف نکالی جانے والی احتجاجی ریلی سے خطاب کرتے ہوئے پنجاب بار کے ممبر حاجی محمد افضل دھرالہ ، بار ایسوسی ایشن حاصل پور کے صدر سید اشفاق حسین گیلانی ، سابق چیئر مین مارکیٹ کمیٹی ملک محمد نعیم ،نے خطاب کرتے ہوئے کیا۔ اس موقع پر محمد ذیشان ایڈووکیٹ، ملک محمد شیخ ، سابق صدر بار سید کاظم علی ہاشمی، محمد اکرم اور دیگر حضرات بھی موجود تھے۔صادق آباد سے نمائندہ پاکستان کے مطابق صادق آباد عوامی اتحاد کے زیرا ہتمام امریکہ کی جانب سے پاکستان میں ڈرون حملوں کے خلاف احتجاجی ریلی نکالی گئی جس میں پاک فوج سے اظہار یک جہتی بھی کی گئی ریلی کی قیادت قائد عوامی اتحاد سید میر فضل الہی فضلی نے کی جبکہ ریلی کا آغاز العابد سے ہوا ریلی میں کثیر تعداد میں لوگوں اور مختلف سیاسی سماجی کارکنوں نے شرکت کی اس موقع پر سید میر فضل الہی فضلی نے کہاکہ ہم پاکستان پر امریکی ڈرون حملوں کی مزمت کرتے ہیں اور آئندہ ایسے حملے برداشت نہیں کرینگے انھوں نے کہاکہ پاکستان کا بچہ بچہ اپنی مسلح افواج کے شانہ بشانہ کھڑا ہے ۔اہلسنت والجماعت پاکستان کے سربراہ مولانامحمد احمد لدھیانوی کے حکم پر پاکستان میں امریکی مداخلت اورڈرون حملوں کیخلاف اہلسنت والجماعت ضلع رحیم یارخان کے زیر اہتمام ضلعی صدر محمد شفیق معاویہ کی قیادت میں کارکنوں نے چوک سیدنا امیرمعایہؓ پرپرامن مظاہرہ کیا اور غوثیہ چوک تک احتجاجی ریلی بھی نکالی گئی بڑی تعداد میں شرکاء نے مطالباتی بینرزاورپلے کارڈ اٹھا رکھے تھے اور پاکستان زندہ باد پاک فوج زندہ باد کے نعروں سے شہر کی فضا گونج اٹھی ۔امریکی صدربارک اوباما کا پتلابھی نذر آتش کیا محمد شفیق معایہ امین مجاہد،قاری ابوبکر الحسینی نے خطاب کرتے ہوئے کہاکہ امریکہ ،بھارت ،ایران ،افغانستان گٹھ جوڑپاکستان کے اقتصادی راہداری منصوبے کو نقصان پہچانے کی سازش ہے۔سید میر فضل الہی فضلی نے کہاکہ وہ اپنی علالت ‘ رمضان المبارک اور شدید گرمی کے باوجود وطن پاک کی محبت کے جذبہ سے سرشار ہو کر نکلے ہیں انشاء اﷲ پاکستان کے عوام ‘مزدور‘کسان‘محنت کش‘ تاجر ‘وکلاء ‘ صحافی‘ سول سوسائٹی سے تعلق رکھنے والی تمام شخصیات وطن کے دفاع کیلئے کسی قربانی سے دریغ نہیں کریں گے۔ لودھراں سے نمائندہ پاکستان کے مطابق جامع مسجد حنفیہ قاسمیہ المعروف اڈا والی مسجد میں جمعہ کے خطبے کے دوران خطاب کرتے ہوئے مولانا محمد میاں نے کہا کہ یہودی کبھی بھی ہمارے خیر خواہ نہیں ہو سکتے ۔اس موقع پر مولانا محمد میاں نے ڈرون حملوں کے خلاف قرار داد مذمت پیش کی جسے نمازیوں کی بڑی تعداد نے ا کثریت سے منظور کیا اسکے بعد سنجو ک سول سوسائٹی نیٹ ورک کے زیر اہتمام احتجاجی مظاہرہ کیا گیا مظاہرین سے خطاب کرتے ہوئے سنجوک کے چیرمین سید ضیغم علی شاہ نے کہا کہ امریکہ اپنی بدمعاشی اور پاکستان پر ڈرون حملوں کے سلسلہ کو بند کرے۔اس موقع پر عبدالشکور حیدری نے خطاب کرتے ہوئے کہا کہ امریکہ کی طرف سے ہونے والے ڈرون حملوں کی پرزور مذمت کرتے ہیں۔احتجاجی مظاہرہ میں اے ڈی انجم ،فیصل ،خادم حسین سمیت لوگو ں کی بڑی تعداد نے شرکت کی ۔</TEXT>
