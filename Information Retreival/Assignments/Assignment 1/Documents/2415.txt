وزیراعظم ہاؤس کی بھینسیں 23لاکھ 2 ہزار روپے میں فروخت
اسلام آباد : وزیراعظم کی سادگی مہم کے تحت لگژری گاڑیوں کے بعد بھینسیں بھی نیلام کردی گئی، وزیراعظم ہاؤس کی بھینسیں 23لاکھ 2 ہزار روپے میں فروخت ہوئیں۔ تفصیلات کے مطابق وزیراعظم ہاؤس کی لگژری گاڑیوں کے بعد بھینسوں کی نیلامی کا عمل بھی مکمل ہوگیا ہے، وزیراعظم ہاؤس کی بھینسیں 23لاکھ 2ہزار روپے میں فروخت ہوئیں۔ بھینسیں خریدنے والوں سے رقم کیش وصول کی گئی۔ وزیراعظم سادگی مہم کے تحت 8بھینسوں کی نیلامی کی گئی، پہلی بھینس 3لاکھ 85 ہزار ،دوسری 3لاکھ ، تیسری 3لاکھ 30ہزار اور چوتھی 3لاکھ 5ہزار میں نیلام ہوئی،بھینسوں کے ساتھ چار کٹیاں ایک کٹا بھی نیلام ہوئیں۔ وزیراعظم ہاوس میں بھینس کا بچہ 3لاکھ 15ہزار میں فروخت ہوا۔ یاد رہے کہ وزیراعظم عمران خان کے مشیر نعیم الحق نے اپنے ٹوئٹر بیان میں کہا تھا کہ وزیراعظم ہاؤس میں موجود 8 بھینسیں سابق وزیراعظم نواز شریف نے اپنی غذائی ضروریات پوری کرنے کے لیے رکھی تھیں، جن کیلئےملازم بھی تھے، انھیں نیلام کیا جائے گا۔ واضح رہے وزیراعظم عمران خان کی کفایت شعاری مہم کے تحت پہلے مرحلے میں لگژری اور عام گاڑیوں کی نیلامی کی گئی تھی۔ وزیراعظم ہاؤس کی نیلامی کے لیے پیش کی گئی ایک سو دو گاڑیوں میں چوہتر فروخت ہوئیں تھی۔ فواد چوہدری کا کہنا تھا کہ وزیراعظم ہاؤس کی قیمتی گاڑیوں کی نیلامی کے ذریعے پیغام دینا تھا کہ عوام کے پیسے کا غلط استعمال ہرگز نہیں ہوگا۔ نئے پاکستان میں کفایت شعاری مہم کا گھر سے آغاز کیا ہے۔ اس حوالے سے ایڈمنسٹریٹر وزیراعظم ہاؤس نے میڈیا کو بتایا تھا کہ102میں سے61گاڑیاں 20کروڑ روپے سے زائد میں نیلام ہوئیں، جس میں تین لینڈ کروزر8 کروڑ، 5 ہزارسی سی کی چار بلٹ پروف مرسڈیز بینز ساڑھے چار کروڑ اور ایک ٹویوٹا لینڈ کروزردو کروڑ 74 لاکھ روپے میں نیلام ہوئی۔ comments
