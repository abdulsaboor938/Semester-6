<DOCNO>1006039</DOCNO>
<HL>ڈیورنڈ لائن سے بارڈر مینجمنٹ تک</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-22 05:06:00+05</DATELINE>
<TEXT>قیام پاکستان سے قبل جب پاک و ہند پر برطانوی راج تھا تو برطانیہ کو ہر وقت یہ فکر لاحق رہتی تھی کہ شمال مغربی سرحد پر روس کا اقتدار نہ بڑھ جائے یا خود افغان حکومت شمال مغربی سرحدی صوبے میں گڑ بڑ پیدا نہ کردے۔ ان اندیشوں کے پیش نظر وائسرے ہند نے اپنے وزیر خارجہ سر ڈیورنڈ کو افغانستان کے امیر عبدالرحمن خان کے پاس مذاکرات کیلئے بھیجا۔ اس طرح نومبر 1893ء میں دونوں ممالک کی حکومتوں کے درمیان معاہدہ عمل میں آیا جس کے تحت سرحد کا تعین کرکے اسے ’’ڈیورنڈ لائن‘‘ کا نام دیا گیا۔ 1947ء میں پاکستان کے معرض وجود میں آنے کے بعد بھی یہ معاہدہ برقرار رہا اور ڈیورنڈ لائن پاک افغان سرحد کہلائی۔ بعد ازاں افغان حکومت نے ڈیورنڈ لائن کو بین الاقوامی سرحد تسلیم کرنے سے انکار کردیا اور یہ دلیل پیش کی کہ دریائے اٹک تک کا علاقہ افغانستان کا حصہ ہے کیونکہ اس علاقے کے لوگ افغان باشندوں کے ہم نسل و ہم زباں پشتون ہیں۔ افغان حکومت کا یہ بھی موقف تھا کہ سکھوں کے دور سے پہلے یہ علاقہ افغانستان کا علاقہ تصور کیا جاتا تھا لیکن 1600 کلومیٹر طویل ڈیورنڈ لائن کو نہ صرف پاکستان بلکہ دنیا کے دیگر ممالک بھی بین الاقوامی سرحد تسلیم کرتے ہیں۔ گزشتہ دنوں طورخم پرپاکستانی حدود کے اندر گیٹ کی تعمیر کے باعث پاکستان اور افغانستان کے درمیان سرحد پر اُس وقت حالات کشیدہ ہوگئے جب گیٹ کی تعمیر کے دوران افغان فورسز نے بلااشتعال فائرنگ اور شیلنگ شروع کردی جس کے نتیجے میں پاکستانی میجر علی جواد شہید اور 3 پاکستانی سیکورٹی اہلکاروں سمیت 19 افراد زخمی ہوگئے حالانکہ پاکستان یہ گیٹ اپنی سرحدی حدود سے 30 سے 35 میٹر اندر بنارہا ہے جہاں وہ بارڈر مینجمنٹ کا نظام قائم کرنا چاہتا ہے تاکہ سرحد کی دونوں جانب دستاویزات کی مدد سے نقل و حمل کی جائےجس سے دہشت گردی، انتہا پسندی اور اسمگلنگ جیسے مسائل پر قابو پانے میں مدد مل سکے گی۔ یہ بات بھی قابل ذکر ہے کہ افغانستان کو 2014ء میں آگاہ کردیا تھا کہ پاکستان طورخم پر نئی سہولتیں متعارف کرانے کا منصوبہ رکھتا ہے لیکن افغانستان نے پاکستان کی تجویز کا کوئی جواب نہیں دیا اور جب گیٹ کی تعمیر شروع کی گئی تو افغانستان کی یہ کوشش رہی کہ پاکستان سرحد پر گیٹ کی تعمیر کا کام روک دے۔ پاکستان کا موقف ہے کہ طورخم بارڈر پر گیٹ کی تعمیر کرکے پاکستان کسی بھی معاہدے کی خلاف ورزی نہیں کررہا اور موثر حفاظتی انتظامات کیلئے منصوبے پر کام جاری رکھا جائے گا کیونکہ سرحدی انتظامات کو مضبوط بنائے بغیر سرحد کے دونوں جانب امن و استحکام ممکن نہیں۔ مشیر خارجہ سرتاج عزیز بھی پہلے ہی واضح کرچکے ہیں کہ طورخم گیٹ کی تعمیر کسی دوطرفہ معاہدے کی خلاف ورزی نہیں جسے ہر صورت میں جاری رکھا جائے گا اور اگر کوئی حملہ ہوا تو پاکستان اس کا بھرپور جواب دے گا۔پاک افغان سرحد پر دستاویزات کی پابندی دونوں ممالک کے حق میں ہے لیکن پاکستان کی جانب سے طورخم بارڈر پر گیٹ کی تعمیر اور خاردار تاروں پر افغانستان کو اعتراض ہے۔ اس حوالے سے دونوں ممالک کے درمیان کشیدگی گزشتہ کئی ماہ سے جاری ہے جبکہ کچھ سالوں سے پاک افغان تعلقات انتہائی کشیدہ ہیں، دونوں ممالک ایک دوسرے کو دہشت گردوں کی مضبوط پناہ گاہوں کی موجودگی اور سرحدی علاقوں میں حملوں کا ذمہ دار قرار دیتے آئے ہیں۔ واضح رہے کہ روزانہ تقریباً 40 سے 50 ہزار افراد طورخم کے راستے کسی رکاوٹ اور پوچھ گچھ کے بغیر آتے جاتے ہیں جن میں ہر طرح کے لوگ شامل ہوتے ہیں۔ اس سہولت سے دہشت گرد بھی فائدہ اٹھارہے ہیں اور ایسی اطلاعات ہیں کہ چارسدہ یونیورسٹی سمیت پشاور میں ہونے والے دیگر حملوں میں ملوث دہشت گرد طورخم کے راستے پاکستان میں داخل ہوئے تھے۔ افغانستان کا یہ معمول رہا ہے کہ جب بھی بارڈر پر خاردار تاریں بچھانے یا گیٹ تعمیر کرنے کی کوشش کی گئی تو افغانستان کی جانب سے بلااشتعال فائرنگ شروع کردی جاتی تھی اور یہی عمل اس دفعہ بھی دہرایا گیا۔ ایسی اطلاعات ہیں کہ پاک فوج نے وہ افغان چوکی جہاں سے فائرنگ کی گئی تھی، کو راکٹ حملے سے تباہ کرکے افغانستان کو پیغام دیا کہ مستقبل میں ایسی کوئی حرکت برداشت نہیں کی جائے گی اور کسی بھی کارروائی کا سختی سے جواب دیا جائے گا جس کے بعد افغان حکومت کے رویئے میں نرمی دیکھنے میں آئی ہے لیکن ان حالات میں سابق افغان صدر حامد کرزئی کا حالیہ بیان باعث تشویش ہے جس میں انہوں نے کہا ہے کہ ڈیورنڈ لائن پر گیٹ کی تعمیر کسی بھی صورت افغانستان کو منظور نہیں۔ ان کے بقول پاکستان چاہتا ہے کہ افغانستان اور بھارت کا آپس میں کوئی رابطہ نہ ہو تاکہ بھارت کو وسط ایشیائی ریاستوں تک رسائی نہ مل سکے۔ حامد کرزئی نے یہ بھی اعتراف کیا کہ بھارت نے افغانستان کو بنیادی ڈھانچے اور صحت کی سہولتوں کیلئے کروڑوں ڈالر فراہم کئے ہیں، بھارت افغانستان سے دل سے دوستی کرتا ہے لیکن پاکستان کو یہ دوستی پسند نہیں جس کی وجہ سے پاک افغان تعلقات خراب ہورہے ہیں۔پاکستان نے جب سے پاک چین اقتصادی راہداری کی بنیاد رکھی ہے، اس وقت سے پاکستان کے خلاف عالمی سازشوں کا نہ ختم ہونے والا سلسلہ شروع ہوگیا ہے جس کی بھارت کھل کر مخالفت کررہا ہے۔ سی پیک منصوبے کی مخالفت میں بھارت کو امریکہ کی مکمل شہہ حاصل ہے کیونکہ بھارت اور امریکہ سمیت خطے کے کچھ ممالک پاک چین اقتصادی راہداری منصوبے کے حق میں نہیں ہیں۔ ایسی اطلاعات ہیں کہ منصوبے کی مخالف قوتوں کی پہلے یہ کوشش تھی کہ کسی طرح منصوبے پر کام کرنے والے کچھ چینی انجینئرز کو اغوا کرکے قتل کردیا جائے تاکہ منصوبے پر کام کرنے والے چینی انجینئرز وطن واپس چلے جائیں اور اس طرح منصوبہ التواکا شکار ہوجائےگا مگر پاکستان کی مسلح افواج نے پاک چین اقتصادی راہداری کو جس طرح سیکورٹی فراہم کی ہے، عالمی طاقتوں کو اپنا مذموم منصوبہ کامیاب ہوتا نظر نہیں آرہا، اس لئے اب دشمن طاقتوں کی کوشش ہے کہ کسی طرح پاکستان کو افغانستان کے ذریعے اشتعال دلاکر جنگ کی صورتحال پیدا کی جائے اور دونوں ممالک کو نئی جنگ میں الجھایا جائے تاکہ پاک فوج مشرقی اور مغربی سرحدوں پر الجھ کر رہ جائےاور راہداری منصوبہ ناکام ہوجائے۔یہ بات دنیا جانتی ہے کہ افغانستان پاکستان کے دشمن ملک بھارت کے ہاتھوں میں کھیل رہا ہے اور اسی کی زبان بول رہا ہے۔ افغانستان نے پاکستان کے دشمن ملا فضل اللہ کو اپنے علاقے میں پناہ دے رکھی ہے جہاں سے وہ پاکستانیوں بالخصوص ہمارے معصوم بچوں کا قتل عام کروارہا ہے حالانکہ حکومت کئی بار پاکستان میں ہونے والے حملوں میں ملا فضل اللہ کے ملوث ہونے کے ثبوت افغانستان کو فراہم کرچکی ہے لیکن نہ ہی افغانستان نے اس سلسلے میں ملا فضل اللہ کے خلاف کوئی کارروائی کی اور نہ امریکہ کوئی ٹھوس اقدامات کررہا ہے بلکہ وہ پاکستان میں ڈرون حملوں میں افغان حکومت کے مخالفین کو نشانہ بناکر افغانستان کا ساتھ دے رہا ہے جس کی مثال حال ہی میں پاکستان میں ہونے والے امریکی ڈرون حملے میں افغان طالبان کے سربراہ ملا منصور کی ہلاکت ہے۔ پاکستان نے گزشتہ کئی عشروں سے لاکھوں افغان مہاجرین کو پناہ دے رکھی ہے مگر افسوس کہ یہی مہاجرین جب اپنے وطن جاتے ہیں تو پاکستان کو دشمن اور بھارت کو اپنا دوست کہتے ہیں۔ حکومت کو چاہئے کہ پاکستان میں موجود افغان مہاجرین کو بلاتاخیر ان کے وطن واپس بھیجنے کے انتظامات کرے اور طورخم واقعہ پر اشتعال میں آئے بغیر اس واقعہ کو جارحانہ انداز میں عالمی سطح پراجاگر کیا جائے جبکہ طورخم گیٹ کو ہر حالت میں تعمیر کرکے آئندہ دستاویزات کے بغیر کسی افغانی باشندے کو پاکستان میں داخل ہونے کی اجازت نہ دی جائے۔ ہمارے سیاستدانوں کو بھی چاہئے کہ ان حالات میں جب ملک بیرونی سازشوں کا شکار ہے، باہمی سیاسی اختلافات بھلا کر حکومت کو غیر مستحکم کرنے کی کوشش نہ کریں بلکہ متحد ہوکر دشمن کی سازشوں کا ڈٹ کر مقابلہ کریں تاکہ دشمن طاقتیں اپنے مذموم عزائم میں کامیاب نہ ہوسکیں۔</TEXT>
