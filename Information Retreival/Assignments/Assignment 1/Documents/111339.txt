<DOCNO>111339</DOCNO>
<HL>دلتوں کی ’’بھارت بند‘‘ کے نام سے احتجاجی مہم</HL>
<AUTHOR>روزنامہ پاکستان</AUTHOR>
<DATELINE> Pakistan 2018-04-05 00:31:55+05</DATELINE>
<TEXT>چند روز قبل بھارت کی سپریم کورٹ نے دلتوں اور قبائلیوں سے متعلق قوانین کے سلسلے میں ایک فیصلہ سنایا تھا، جس میں ایس سی ایس ٹی قانون کے تحت درج ہونے والے معاملات میں پولیس کارروائیاں نرم کر دی گئی ہیں۔ دلتوں کا الزام ہے کہ ان کے حقوق کے تحفظ کے قوانین میں تبدیلی کر دی گئی ہے۔ دلت تنظیموں نے سپریم کورٹ کے حالیہ فیصلے کے خلاف ملک گیر احتجاج کرکے بھارت بند کر دیا۔آگرہ، پنجاب، بہار اور اڑیسہ میں دلت سڑکوں پر نکل آئے۔آگرہ میں مظاہرین پر پولیس نے تشدد کیا،جس سے ہنگامے پھوٹ پڑے۔ مظاہرین نے پولیس پر پتھراؤ کیا،جواب میں ان پرآنسو گیس اور لاٹھی چارج کیا گیا۔ مشتعل مظاہرین نے کئی دکانوں کو آگ لگا دی۔ ریلوے ٹریک بند کر دیئے گئے، جبکہ مختلف شہروں میں ٹرین سروس معطل ہو کر رہ گئی۔ مظاہرین اور پولیس میں تصادم کے دوران کم از کم 9 افراد ہلاک اور درجنوں زخمی ہو گئے۔ 448افراد کو حراست میں لے لیا گیا۔ تشدد آمیز واقعات کی رپورٹوں کے پیش نظر ہلاکتوں میں اضافے کا امکان ہے۔ کئی مقامات پر کرفیو اور بعض مقامات پر دفعہ 144 اور حکم امتناع نافذ کر دیا گیا ہے۔ مدھیہ پردیش اور پنجاب میں فوج بلا لی گئی ہے۔ پنجاب میں کاروبار زندگی ٹھپ ہو گیا ہے،پنجاب میں تو موبائل فون اور انٹرنیٹ سروس بھی بند کر دی گئی۔ کانگریس کے صدر راہول گاندھی نے عدالت عظمیٰ کے فیصلے کی مخالفت کرتے ہوئے کہاکہ کانگریس پارٹی دلتوں کے ساتھ ہے۔ ہزاروں دلت بھائی بہن آج سڑکوں پر مودی سرکار سے اپنے حقوق کی حفاظت کا مطالبہ کر رہے ہیں۔ وہ انہیں سلام کرتے ہیں۔بھارتیہ جنتا پارٹی(بی جے پی)کے رکن پارلیمنٹ ادت راج نے کہاکہ حکومت دلتوں کے ساتھ رابطے کرنے میں ناکام ثابت ہوئی ہے۔ حکومت یقینی طور پر دلتوں تک اپنی بات نہیں پہنچا سکی۔ لوک جن شکتی پارٹی کے صدر اورمرکزی وزیررام ولاس پاسوان نے الزام لگایا کہ کانگریس اور دیگراپوزیشن پارٹیاں دلتوں کے مسائل پر سیاست کررہی ہیں۔ ملک میں سرکاری نوکریوں میں درج فہرست ذات وقبائل اوراوبی سی کے ریزرویشن کو ختم نہیں کیا جاسکتا۔دلت برادری کے احتجاج پر بی ایس پی سپریمو مایا وتی نے کہا کہ غیر سماجی عناصر اس احتجاج کو پُرتشدد بنارہے ہیں۔ مختلف ریاستوں میں دلت و دیگر پسماندہ طبقات کے لوگوں کو نظر انداز کیا جارہا ہے۔ دلت بی جے پی سے ناراض ہیں، دلتوں کے لئے بنائے گئے 1989ء کے ایکٹ کو بے اثر کرنے کی مودی حکومت اور مہاراشٹر حکومت کی کوشش نے دلت برادری کو احتجاج کرنے پر مجبور کر دیا۔ گجرات میں حال ہی میں گؤ رکشک کی جانب سے بھرے بازار میں تشدد کرنے کے خلاف احتجاج کے طور پر 30 سے زیادہ دلت افراد نے خودکشی کی کوشش کی ہے۔بھارت میں ہندو نوجوانوں نے ’’گؤرکشک‘‘ کمیٹیاں بنالی ہیں۔ یہ وہ لوگ ہیں جو گائے کو مقدس مانتے ہیں اور اکثر گائے کی حفاظت کے نام پر قانون کو اپنے ہاتھوں میں لینے سے پرہیز نہیں کرتے۔ نچلی ذات کی دلت برادری کا کہنا ہے کہ گؤ رکشک نے چار دلت افراد کو تشدد کا نشانہ بنایا اور اس کے خلاف وہ احتجاج کے طور پر خود کشی کر رہے ہیں۔ اعلیٰ ذات کے ہندوؤں کے پُرتشدد رویے کے باعث بھارت میں نچلی ذات کے ہندو تیزی سے دیگر مذاہب میں داخل ہورہے ہیں، جن میں سب سے زیادہ افراد اسلام کی طرف راغب ہورہے ہیں۔ 1950ء میں بھارت نے ہندو ذات پات کو ختم کردیا تھا، لیکن اس کے باوجود صدیوں پرانی تفریق اور تعصب بھارتی معاشرے میں موجود ہے۔ بھارت کی ایک ارب 20 کروڑ کی آبادی میں 84 فیصد ہندو ہیں ، طبقات میں تقسیم ہیں، جبکہ دلت (نچلی ذات) یا شودر بھارتی کچرا اُٹھانے اور صفائی وغیرہ کے کام کر رہے ہیں،اسی بنا پر اُن کی بڑی تعداد اسلام کی جانب مائل ہو رہی ہے،اس کے علاوہ ان کی خاص بڑی تعداد سکھ اور عیسائیت کی جانب بھی راغب ہورہی ہے۔ اسلام قبول کرنے والے ایک دھوبی نے بتایا کہ اسلام قبول کرنے سے خاندانی عداوت اور دیگر مسائل کا سامنا کرنا پڑا، کیونکہ ہندوؤں کے مطابق دنیا میں مسلمانوں کا تاثر بہت اچھا نہیں، جبکہ ایک اور شخص عبدالرحمان کا کہنا تھا کہ دلت سے مسلمان ہونے کے بعد اُن کے پرانے مذہب کے افراد نے ان پر قاتلانہ حملہ کیا، جس میں ان کے پیر اور سینے پر گولیاں ماری گئیں۔ دلت افراد کی عام شکایت یہ ہے کہ ملازمتوں میں ان کا کوئی حصہ نہیں ہوتا اور وہ صرف غلاظت اٹھانے اور لاشوں کو ٹھکانے لگانے کا کام کرتے ہیں۔ بھارت کے دیگر علاقوں کے دلت افراد بدھ ازم سمیت دیگر مذاہب اختیار کررہے ہیں، جبکہ مدھیہ پردیش میں دلت افراد کی سب سے زیادہ تعداد اسلام قبول کررہی ہے۔ ہندوستان کے دارالحکومت نئی دہلی میں اعلیٰ ذات کے ہندوؤں کے خلاف دو سال سے احتجاج کرنے والے نچلی ذات کے ہندوؤں نے اسلام قبول کر لیا۔’’ہندوستان ٹائمز‘‘ نے اپنی رپورٹ میں خاندانوں کی تعداد 100 بتائی ہے۔ ’’دی انڈین ایکسپریس‘‘ کی رپورٹ کے مطابق دلت خاندانوں کے اس اعلان کے بعد ہندوستان کی انتہاء پسند تنظیم وشوا ہندو پریشد (وی ایچ پی) کی جانب سے الزام لگایا گیا ہے کہ مذہب کی یہ تبدیلی دلت خاندانوں کا استحصال ہے۔ دلت تنظیم کے کنوینر جنگدیش کاجلا کا کہنا ہے:’’ہم ہندو مذہب ترک کر رہے ہیں اور اب انتظار کر کے تھک چکے ہیں۔ ان کا کہنا تھا کہ وہ وزیراعلیٰ اور پولیس سے مل چکے ہیں، جس کے جواب میں انہیں وعدوں کے سوا کچھ نہیں ملا، کسی فرد نے کچھ نہیں کیا۔ ایسی کمیونٹی میں رہنے کا جواز کیا ہوتا ہے،جب کوئی اس وقت ہمارے پاس نہیں آتا جب اس کی ضرورت ہو۔ ان کے ساتھ جانوروں کی طرح برتاؤ کیا جاتا ہے‘‘۔</TEXT>
