<DOCNO>714604</DOCNO>
<HL>ظلم رہے اور امن بھی ہو</HL>
<AUTHOR>روزنامہ پاکستان</AUTHOR>
<DATELINE> Pakistan 2014-05-09 23:02:05+05</DATELINE>
<TEXT>1971ءکی پاک بھارت جنگ میں پاکستان کی نسبتاً ایک بڑی آبادی والا حصہ مشرقی پاکستان ہم سے زبردستی الگ کرا دیا گیا اور پاکستانی ہزاروں فوجیوں کو جنگی قیدی بنا کر بھارتی افواج اپنے ہمراہ ڈھاکہ سے کلکتہ لے گئیں۔ ہمارا مشرقی پاکستان دنیا کے نقشے پر ایک نیا ملک ”بنگلہ دیش“ کے نام سے وجود میں آ گیا اور 16دسمبر1971ءکو اس کا ایک الگ جھنڈا بھی اقوام متحدہ کو ممبر رکن بننے کی درخواست کے ساتھ نئی قائم کی جانے والی حکومت نے بھجوا دیا۔ بنگلہ دیشی ادیبوں، لکھاریوں اور دانشوروں نے بنگلہ دیش کے قیام پر آزاد بنگلہ دیش کے نام سے جب کتابیں شائع کرنا شروع کیں، تو بھارت کے ایک ریٹائرڈ فوجی نے بھی ان بنگالی مصنفین کو مُنہ توڑ جواب دیا اور سقوط ڈھاکہ سے متعلق ایک ایسی کتاب تحریر کی، جس کا لب لباب یہ تھا کہ بھارت کی خفیہ ایجنسی ”را“ نے پاکستان توڑنے کے اپنے ”مشن“ میں پہلی کامیابی حاصل کی، یعنی اس خفیہ ایجنسی کو اس کے قیام سے ہی یہ کام سونپا گیا ہے کہ وہ پاکستان کے ٹکڑے ٹکڑے کر دے اور اسے خدانخواستہ عالمی نقشہ سے ہی ختم کرا دے۔ اس کتاب میں بہت تفصیل سے یہ بتایا گیا کہ کس کس طرح بھارتی جاسوس ڈھاکہ، چٹا گانگ، میمن سنگھ، سلہٹ، فرید پور پہنچے اور ان شہروں میں اپنے مراکز قائم کر کے بنگالی قوم کو جو کہ اب پاکستانی کہلاتے تھے باقی ماندہ پاکستان، یعنی اپنے مغربی پاکستانی کے خلاف کیا۔ کبھی مہم چلائی جاتی کہ اردو کو قومی زبان نہ مانا جائے۔ کبھی اس قسم کا لٹریچر کالجوں اور یونیورسٹیوں میں پھیلایا جاتا کہ مشرقی پاکشتان کے ”پٹ سن“ کی فروخت سے حاصل ہونے والی آمدنی اسلام آباد کی سڑکوں پر خرچ کی جا رہی ہے اور کبھی یہ کہا جاتا ہے کہ مشرقی پاکستان میں بنگالی ووٹروں کی اکثریت کے باوجود نہ تو انہیں پاکستان آرمی میں آبادی کے حساب سے بھرتی کیا جاتا ہے اور نہ ہی انہیں دوسری سرکاری نوکریاں دی جاتی ہیں۔ پھر یہ بھی کہا جاتا کہ مرکزی حکومت کے وزراءمیں بھی مشرقی پاکستان والوں کا حصہ کم ہوتا ہے اور ایسا ہی سلوک نئی صنعتیں لگانے کے سلسلے میں بھی جاری ہے۔ بینک جو بھی قرضے جاری کرتے ہیں ان قرضوں سے ملیں صرف مغربی پاکستان میں ہی لگتی ہیں۔ اس سارے پروپیگنڈہ کی تیاری، تقسیم اور ان امور پر بحث مباحثہ کا سارا کام ”را“ کی ہی ذمہ داری تھی اور صرف یہی نہیں، بلکہ اسلام آباد میں آ کر اس کے ایجنٹ ارکان پارلیمنٹ اسمبلی کے اجلاس میں بھی ان امور کو اچھالتے رہتے تھے پریس میں بھی یہ ساری باتیں اچھالی جاتیں تاکہ مشرقی پاکستان کے بنگالیوں کا ایک ایسا ذہن بنایا جائے کہ وہ مغربی پاکستان والوں کے خلاف ہو جائیں اور پھر یہ سارا کام ”را“ کی توقع کے عین مطابق ہوا اور مشرقی پاکستان کے اخبارات میں بھی یہ سارا پروپیگنڈہ شائع کیا جاتا رہا۔ بنگالی سیاست دانوں میں بھی فنڈز تقسیم کئے جاتے رہے اور1970ءکے انتخابات میں جب پارلیمنٹ کا اجلاس طلب نہ کیا گیا اور مارشل لاءکے اس وقت کے چیف ایڈمنسٹریٹر جنرل یحییٰ خان نے اجلاس بلانے اور حکومت اکثریتی ارکان، یعنی مشرقی پاکستان کے ارکان کے حوالے کرنے سے انکار کر دیا تو ”را“ کو وہاں کھل کھیلنے کا موقع مل گیا۔ کلکتہ سے ایسے بھارتی فوجیوں کو جو بنگالی تھے”مکتی باہنی“ کی شکل میں دھڑا دھڑ مشرقی پاکستان کے تمام اضلاع میں پھیلا دیا گیا، جہاں انہوں نے بنگالیوں کی عسکری تربیت شروع کر دی۔ انہیں”را“ نے اسلحہ بھی سپلائی کر دیا اور یوں مکتی باہنی نے ایسے خاندانوں اور افراد کا قتل عام شروع کر دیا، جو متحدہ پاکستان کے حق میں آواز اٹھاتے تھے یا اُن کا تعلق مغربی پاکستان سے تھا۔ یہی نہیں، بلکہ ”را“ کے ایسے ایجنٹ امریکہ، برطانیہ میں تعینات تھے وہاں بھی انہوں نے مغربی پاکستان کے خلاف اس قسم کا پروپیگنڈہ کیا، جس کا مقصد صرف اور صرف یہ تھا کہ پاکستان کی فوج نہ تو پاکستان میں جمہوریت کی بحالی چاہتی ہے اور نہ ہی بنگالیوں کو اُن کی آبادی کے لحاظ سے ان کا حصہ دیتی ہے، لہٰذا اب اگر بنگالی اپنے حقوق کے لئے بھارت کی امداد مانگ رہے ہیں، تو بھارت پڑوسی ملک کی حیثیت سے عوام کی مدد کرنے میں آزاد ہے، کیونکہ بنگالیوں پر پاکستانی فوجی ظلم و ستم ڈھا رہے ہیں۔ اگر آپ کو یاد ہو تو 1971ءکی پاک بھارت جنگ میں امریکہ ہمیشہ ہماری مدد کے لئے امریکی بحری بیڑہ بھیجنے کا اعلان تو کرتا رہا، لیکن عملی طور پر یہ بیڑہ نہ آنا تھا اور نہ ہی آیا اور یوں درپردہ وہ بھی اس تمام سازش میں بھارت کے ساتھ شریک رہا اور پھر دنیا نے ہماری رسوائی دیکھی اور پاکستان کی آبادی نصف سے بھی کم رہ گئی اور یوں بنگلہ دیش وجود میں آ گیا۔ ”را“ کا کام ابھی ختم نہیں ہوا۔ اسے جو ٹارگٹ دیا گیا تھا اسے پورا کرنے کے لئے آج بھی ”را“ کے دفاتر بلوچستان اور سندھ کو دو الگ ملک بنانے کے لئے سرگرم ہیں۔ افغانستان اور دبئی میں اس کے81 دفاتر اس کام میں مصروف ہیں، جہاں اس قدر عملہ اس نئی سازش میں پاکستان کے خلاف مصروف جدوجہد ہے کہ اس عملے کے اپنے جہاز ہیں اپنے ہیلی کاپٹر ہیں اور اپنے ہی ہتھیار اور جدید اسلحہ ہے۔ اس کا مقابلہ ہماری خفیہ ایجنسی آئی ایس آئی ہمیشہ سے ہی کرتی چلی آئی ہے اور آج بھی کر رہی ہے۔ دو سال تک قید رہنے والے ہمارے فوجیوں نے تقریباً ایک ہزار دن اور24ہزار گھنٹوں کی اس قید کے دوران مَیں ہر آن اور ہر سیکنڈ اللہ کے حضور گڑ گڑا کر یہی دعا مانگی تھی کہ یا اللہ ہمیں توفیق عطا کر کہ ہم اس ذلت کا بدلہ لے سکیں۔ آج بھی پاک فوج کے تربیتی مراکز میں جب فوجی ہر نماز کے بعد دعا مانگتے ہیں، تو وہ یہی دعا ہوتی ہے کہ اللہ بھارت سے1971ءکی جنگ دسمبر کا بدلہ لینے کا موقع عطا کرے۔ آج کے حالات اور 1971ءکے حالات میں زمین آسمان کا فرق ہے۔ اس وقت صوبوں کے درمیان فاصلہ بھی ہزاروں میل کا تھا، جبکہ آج ہمارا ہر پاکستانی متحد اور الرٹ ہے۔ پاکستانی فوج بھی کئی جنگوں کے بعد ہر طرح سے لیس ہے۔ یہ وہی پاک فوج ہے، جس نے 80ءکی دہائی میں روس کو افغانستان سے دوڑنے پرمجبور کیا تھا اور اس کے ایسے چھکے چھڑائے تھے کہ وہ اپنا جنگی سازو سامان بھی افغانستان کے پہاڑوں میں چھوڑ کر فرار ہوا تھا۔ آج حکومتیں اور عوام تو بے شک تجارت، میلے ٹھیلوں یا ہسپتالوں میں گردے یا جگر کی تبدیلی کے لئے تو بھارت یاترا کرنے کی راہیں پیدا کر سکتے ہیں، لیکن آئی ایس آئی اور ”را“ کی دوستی کے بارے میں سوچنے والے بھی احمقوں کی جنت میں ہی رہنے والے لوگ ہو سکتے ہیں۔ ایسا نہ سوچا جا سکتا ہے اور نہ ہی یہ ممکن ہے۔ میڈیا میں بعض حوالوں سے یہ خبر شائع کی گئی ہے کہ ہم شائد ملک کو 1999ءکے ان حالات میں واپس لے آئیں، جن میں بھارتی وزیراعظم واجپائی نے دوستی بس کے ذریعے لاہور کا دورہ کیا تھا اور جنہیں لاہور کے قلعہ میں مغلیہ دور کے کھانے بھی کھلائے گئے تھے اور جن کی خواہش یہ تھی کہ پاکستان اور بھارت کبھی جنگ نہ کرنے کا ایسا معاہدہ کر لیں، جس میں فوج کو برائے نام ہی رکھا جائے اور اسے صرف نمائشی ہی رہنے دیا جائے۔ یاد ر کھیں کہ یہ خواہش صرف پاکستانی فوج کو ہی ختم کرنے کے لئے تھی، اپنی فوج کے بارے میں تو وہ برملا کہتے تھے کہ ہمیں تو ”را“ نے بتایا ہے کہ بھارت کو چین سے بہت بڑا خطرہ ہے۔ سری لنکا، بھوٹان، بنگلہ دیش اور نیپال سے بھی خطرہ ہے۔ ایسا کہتے وقت انہیں اتنی بھی شرم نہیں آئی تھی کہ پڑوس کے ان ممالک میں تو ”را“ کے ایجنٹ اعلانیہ گھس کر وہاں سے لوگوں کو زبردستی اُٹھا کر بھارت لے جاتے تھے۔ یہ ننھے منے پڑوسی ممالک بھارت کے ساتھ کسی قسم کا ایڈونچر کرنے کی سوچ بھی نہیں سکتے۔ بنگلہ دیش کا دفاع تو ویسے بھی بھارت کی ذمہ داری ہے، وہاں تو صرف ایک ڈویژن فوج ہے جو سیلابوں میں عوام کی مدد کے لئے رکھی گئی ہے۔ چین سے بھی اب بھارت کے تعلقات اتنے اچھے ہیں کہ دونوں ممالک ایک دوسرے کے ملکوں میں نئی نئی صنعتیں لگا رہے ہیں۔ آخر وہ بیوقوف صرف ہمیں ہی سمجھ رہے ہیں اور ایک ہم ہیں کہ اُن کی دوستی میں مرے جا رہے ہیں۔ ہم سے ہر لحاظ سے کئی گنا زیادہ طاقتور ملک اگر ہمارے ساتھ کسی قسم کا دفاعی معاہدہ کر بھی لے تو اس پر عمل درآمد کی گارنٹی آپ دنیا بھر کے کِس ”نورے“ سے لیں گے۔ آئی ایس آئی اور ”را“ کی دوستی کی مثال ایسے ہی ہے جیسے ریاض شاہد کی فلم میں گانے کے یہ بول تھے کہ: ظلم رہے اور امن بھی ہو کیا ممکن ہے تم ہی کہو وہ تو پاکستان توڑنے کے اپنے ٹارگٹ کو پورا کرنے میں لگے رہیں اور ادھر آپ امن امن، دوستی دوستی، تجارت تجارت کے نعرے لگاتے رہیں؟ ٭</TEXT>
