<DOCNO>2870455</DOCNO>
<HL>کراچی:وکلاکے قتل کے خلاف بار کی ہڑتال</HL>
<AUTHOR>دنیا نیوز</AUTHOR>
<DATELINE> Pakistan 2012-03-26 00:00:00+05</DATELINE>
<TEXT>دو وکلا کے قتل کے خلاف کراچی میں وکلا نے عدالتوں کا بائیکاٹ کیا۔ عدالتوں میں تالہ بندی کے باعث سائلین پریشانی کا شکار رہے۔ادھر ڈسٹرکٹ اینڈ سیشن جج ملیر نے قتل کی ابتدائی رپورٹ سندھ ہائیکورٹ کے چیف جسٹس کو پیش کردی ہے ۔ کراچی میں ملیربارکے سابق صدرصلاح الدین حیدر اور ان کے بیٹے علی رضا کو نامعلوم افراد نے فائرنگ کرکے قتل کردیا تھا۔وکلا کے اس اندوہناک قتل پر سندھ ہائی کورٹ بار،سندھ بار کونسل اور دیگر بارز کے عہدیداروں نے آج عدالتوں کا بائیکاٹ کیا جس کے باعث کراچی میں سندھ ہائی کورٹ، سٹی و ملیر کورٹس سمیت تمام عدالتوں میں کام نہ ہو سکا ۔ ملیر کورٹس کی عدالتوں کو تالے لگا دیئے گئے جبکہ وکلا کورٹس کے باہر جمع ہوکر احتجاج کرتے رہے ۔ملیر بار کے وکلاء نے نیشنل ہائی وے پر احتجاج کیا اور دھرنا دیا ۔وکلاء کے احتجاج کے باعث ٹریفک کافی دیر بلاک رہی۔احتجاج کے باعث شہر کی کسی عدالت میں قیدیوں کو پیش نہیں کیاگیاَ۔ ادھر ڈسٹرکٹ اینڈ سیشن جج ملیر نے قتل کی ابتدائی رپورٹ سندھ ہائیکورٹ کے چیف جسٹس مشیر عالم کو پیش کردی ہے ۔</TEXT>
