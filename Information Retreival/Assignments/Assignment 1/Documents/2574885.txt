<DOCNO>2574885</DOCNO>
<HL>گستاخانہ فلم کیخلاف ملک بھر میں احتجاج جاری، اسلام آباد میں صبح سے ہی مظاہرین کا جلاوٴ گھیراوٴ اور توڑ پھوڑ کا سلسلہ جاری، پشاور میں مظاہرین نے 2سینما گھر جلا دیئے، فائرنگ سے نجی ٹی وی کا کیمرہ مین جاں بحق</HL>
<AUTHOR>اردو پوائنٹ</AUTHOR>
<DATELINE> Pakistan 2012-09-21 14:19:47+05</DATELINE>
<TEXT>گستاخانہ فلم کے خلاف ملک گیر احتجاج  ۔ آج صبح سے ہی اسلام آباد میں مظاہرین نے جلاوٴ گھیراوٴ اور توڑ پھوڑ کا سلسلہ شروع کردیا اور پیرودھائی روڈ پر ٹول پلازے کو آگ لگادی ۔ اسلام آباد اور راول پنڈی کے ایک اور سنگم مقام ، پیر ودھائی روڈ پر کئی مظاہرین نکل آئے ، ان میں اکثر ، کچی آبادیوں کے مکین اور نوجوان طبقہ شامل تھے ، مظاہرین نے آئی جے پی روڈ پر مارچ کرتے ہوئے سڑک کو دونوں طرف سے بند کردیا اور حالات کا اندازہ نہ کرکے وہاں آنے والے گاڑیوں پر پتھراوٴ کیا ،اس وجہ سے کئی گاڑیوں کو نقصان پہنچا۔ ادھر لاہور اور پشاور میں بھی گستاخانہ فلم کے خلاف مظاہرے جاری ہیں اور بعض مقامات پر ٹائر جلا کر سڑکیں بلاک کر دی گئی ہیں۔ پشاور میں یوم عشق رسول پر گستاخانہ فلم کے خلاف شہریوں کا احتجاج  ۔ () یوم عشق رسول کے موقع پر پشاورشہر میں جی ٹی روڈ پر مظاہرے کے دوران فائرنگ سے نجی چینل کاکیمرا مین جاں بحق ہوگیا، دوسری جانب مظاہروں کے دوران متعددافراد زخمی بھی ہوئے ، لیڈی ریڈنگ اسپتال ذرائع کے مطابق اب تک لائے جانے والے زخمیوں کی تعداد سات ہوگئی ہے ،جاں بحق ہونے والے کیمرا مین کا نام محمد عامر بتایا جارہا ہے ۔تازہ ترین اطلاعات کے مطابق دوسنیما گھروں کو نذرآتش کرنے کے بعد مشتعل مظاہرین خیبر پختونخوا چیمبر آف کامرس کی عمارت میں گھس گئے ہیں اورتوڑپھوڑکررہے ہیں</TEXT>
