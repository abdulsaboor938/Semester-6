<DOCNO>2367590</DOCNO>
<HL>پنجاب اور بلوچستان میں7 مجرموں کو پھانسی دیدی گئی، 2کی سزا روک دی گئی</HL>
<AUTHOR>جیو اردو نیوز</AUTHOR>
<DATELINE> Pakistan 2015-05-27 12:05:00+05</DATELINE>
<TEXT>لاہور........پنجاب اور بلوچستان کی جیلوں میں 7مجرموں کو پھانسی دے دی گئی، جبکہ ملتان میں سزائے موت کے 2قیدیوں کی سزا پر عمل درآمد روک دیا گیا ہے۔ لاہور کی کوٹ لکھپت جیل میں 2مجرموں کو پھانسی دی گئی، مجرم عبدالخالق نے فیکٹری ایئریا میں 1خاتون کوقتل کیاتھا۔ مجرم شہزاد پر بھی1 شخص کا قاتل ثابت ہوا تھا۔ ڈسٹرکٹ جیل گجرات میں بھی سزائے موت کے 2مجرموں کو پھانسی دی گئی ہے، مجرم نصیر احمد نے 2002میں جھگڑے پر 1شخص کو قتل کیا تھا۔ مجرم فیصل محمود نے1999 میں لین دین کے تنازعے پر 1شخص کو موت کی گھاٹ اتارا تھا۔ ڈسٹرکٹ جیل وہاڑی میں سزائے موت کے 2قیدیوں کو پھانسی دے دی گئی، مجرم عبد الستار نے1997 میں 13سالہ بچی کو زیادتی کے بعد قتل کردیا تھا۔ مجرم ثنا اللہ نے بھی2001 میں 11 سالہ بچے کو زیادتی کے بعد قتل کیا تھا۔ ملتان میں سزائے موت کے قیدی 2بھائیوں کی سزا پر عملدر آمد، صلح نامہ پیش کیے جانے پر روک دیا گیا۔ اپنے بھائی اور بھتیجے کو قتل کرنے والے مجرم خان محمد کو مچھ جیل میں پھانسی دے دی گئی۔</TEXT>
