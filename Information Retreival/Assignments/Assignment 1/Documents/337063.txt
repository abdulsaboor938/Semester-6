<DOCNO>337063</DOCNO>
<HL>حافظ سعید کو رہا نہ کیا گیا تو ملک گیر تحر یک چلائیں گے ، مذہبی ، سیاسی جماعتوں کا اتفاق</HL>
<AUTHOR>روزنامہ پاکستان</AUTHOR>
<DATELINE> Pakistan 2017-02-01 05:28:34+05</DATELINE>
<TEXT>لاہور( خبر نگار خصوصی)مذہبی و سیاسی جماعتوں کے قائدین نے بھارتی دباؤ پر امیر جماعۃالدعوۃ حافظ محمد سعید و دیگر رہنماؤں کی نظر بندی کی شدید مذمت کرتے ہوئے انکی فی الفور رہائی کا مطالبہ کیا اور کہا ہے کہ حکومت بھارت کی خوشنودی کی بجائے کشمیریوں کے جذبات کی ترجمانی کرے۔اگر انہیں رہا نہ کیا گیا تو ہم ملک گیر تحریک چلائیں گے۔ حافظ محمد سعید لاکھوں کشمیریوں کے دلوں کی دھڑکن ہیں۔قومی ہیرو کی نظر بندی اسلامی اقدار اور انسانی حقوق کی سخت خلاف ورزی ہے۔حکومت پاکستان نے پاکستانی قوم کا سر شرم سے جھکا دیاہے۔حافظ محمد سعید کشمیریوں کے حقیقی وکیل کا کردار ادا کر رہے تھے ان کی نظر بندی سے تحریک آزادی کمزورہوئی تو ذمہ داری حکمرانوں پر ہو گی۔حافظ محمد سعید کا استحکام پاکستان اور تحریک آزادی کشمیر کا مشن جاری رہے گا۔پانچ فروری کو حافظ محمد سعید کی کال پر کشمیریوں سے یکجہتی کے لئے ملک گیر پروگرام کئے جائیں گے۔ان خیالات کا اظہار دفاع پاکستان کونسل کے چیئرمین مولانا سمیع الحق، صاحبزادہ ڈاکٹر ابوالخیر زبیر، لیاقت بلوچ، پیر سید ہارون علی گیلانی، شاہ محمد اویس نورانی،عبداللہ حمید گل، حافظ عبدالغفارروپڑی، سید ضیاء اللہ شاہ بخاری و دیگر نے گفتگو کرتے ہوئے کیا۔ دفاع پاکستان کونسل کے چیئرمین اور جمعیت علماء اسلام(س) کے سربراہ مولانا سمیع الحق نے کہا کہ حکومت پاکستان کی جانب سے حافظ محمد سعید اور ان کے ساتھیوں کی نظربندی پر بہت افسوس ہوا ہے۔حکومت کوانڈیا کی خوشنودی کیلئے ایسے کسی اقدام سے باز رہنا چاہئے تھا۔جماعۃ الدعوۃ دفاع پاکستان کونسل کا حصہ اور بانی اراکین میں سے ہے جس نے کشمیر کے حوالہ سے چند دن قبل اسلام آباد میں قومی مجلس مشاورت برائے کشمیر کا انعقاد کیا اور سال 2017کو کشمیر کے نام کیا۔حافظ محمد سعید کی نظربندی کے بعد یہ سلسلہ نہیں رکے گا بلکہ تحریک آزادی کشمیر جار ی رہے گی۔پانچ فروری کو ملک بھر میں کشمیر کے حوالہ سے ریلیاں نکالی جائیں گی ۔حافظ محمد سعید کا استحکام پاکستان کا مشن جاری رہے گا۔انہوں نے کہا کہ جماعۃ الدعوۃ کی جانب سے کشمیریوں کے لئے بھر پور تحریک چلانے کی وجہ سے بھارت نے امریکہ کے ذریعے پاکستان پر دباؤڈ الااور ہمیں افسوس ہے کہ حکومت نے شرمناک قدم اٹھایا۔انہوں نے کہا کہ حافظ محمد سعید کو عدالتوں نے بری کیا ہے۔وہ کشمیر کی آزادی اور پاکستان کے دفاع کا فریضہ سر انجام دے رہے ہیں۔انڈیا و امریکہ کے اسلام دشمن اقدامات پر ملت اسلامیہ کو متحد ہونا چاہئے۔انہوں نے کہا کہ میں حافظ محمد سعید اور ان کے ساتھیوں کی بلاجواز نظربندی کی شدید مذمت کرتا ہوں اور حکومت سے مطالبہ کرتا ہوں کہ ا نہیں رہا کیا جائے۔انڈیا کو خوش کرنے کے لئے قومی ہیرو کو نظر بند کرنا کہاں کا انصاف ہے۔ہم اس حکومتی اقدام کے خلاف بھرپوراحتجاج کریں گے اور تحریک چلائیں گے۔ملی یکجہتی کونسل کے صدر اورجمعیت علماء پاکستان کے سربراہ ڈاکٹر ابوالخیر محمد زبیر نے کہا کہ حافظ محمد سعید کشمیر کے لئے عملی جدوجہد کر رہے ہیں ۔حکومت کی جانب سے حافظ محمد سعید کی نظربندی کے فیصلے سے تحریک آزادی کشمیر کو نقصان پہنچے گا جس کی تمام ترذمہ داری حکمرانوں پر عائد ہو گی۔انہوں نے کہا کہ وطن عزیز میں جب بھی مشکلات آئیں تو جماعۃ الدعوۃ کے کارکنوں نے سب سے آگے بڑھ کر کام کیا اور جو کام حکومت نے کرنا ہوتا تھا وہ بھی جماعۃ الدعوۃ نے ہی کیا۔حکومت کی جانب سے اس بزدلانہ فیصلے کی شدید مذمت کرتے ہوئے حافظ محمد سعید اور ان کے ساتھیوں کی فوری رہائی کا مطالبہ کرتے ہیں۔جماعت اسلامی کے مرکزی سیکرٹری جنرل لیاقت بلوچ نے کہا کہ حافظ محمدسعید کشمیریوں کی تحریک آزادی کی حمایت اور بھارتی مظالم و دہشت گردی کو دنیا کے سامنے بے نقاب کر رہے تھے ۔حکومت کی جانب سے ان کی نظر بندی قابل مذمت ہے۔جماعت اسلامی مسئلہ کشمیر کو الجھانے کی اندرونی و بیرونی سازشوں کو بے نقاب کرے گی۔انہوں نے کہا کہ ٹرمپ کے اقدامت سے پوری دنیا میں ایک ہیجانی کیفیت پیدا ہو رہی ہے۔بھارت ٹرمپ کی کمزوری سے فائدہ اٹھا رہا ہے اور پاکستان پر امریکہ کے ذریعے دباؤ بڑھا رہا ہے۔پرویز مشرف کی طرح نواز شریف نے بھی امریکی حکومت کے سامنے سرنڈر کر لیا۔اس فیصلے سے پاکستان کے لئے مشکلات میں مزید اضافہ ہوگا اور بھارت و امریکہ کی ڈو مور کی رٹ ختم نہیں ہو گی۔ہدیۃ الھادی پاکستان کے چیئرمین پیر سید ہارون علی گیلانی نے کہا کہ ہم سمجھتے تھے کہ پاکستان کشمیریوں کا وکیل ہے اور حافظ محمد سعید کشمیریوں کے لئے سب سے بڑھ کر کردار ادا کر رہے ہیں۔کشمیریوں کے وکیل کو گرفتار کیا گیا حالانکہ حافظ محمد سعید محب وطن ہیں۔کشمیریوں کے لئے درد دل رکھنے والی شخصیت کو نظربند کرنا اسلامی اقدار اور انسانی حقوق کی بھی خلاف ورزی ہے۔ہم اس کی پرزور مذمت کرتے ہیں اور حکومت سے مطالبہ کرتے ہیں کہ بھارتی دباؤ پر کیا جانے والا فیصلہ فی الفور واپس لیا جائے تا کہ تحریک آزادی کشمیر کو تقویت ملے۔انہوں نے کہا کہ ہم سب کشمیریوں کے ساتھ ہیں،سید علی گیلانی کے ساتھ ہیں اور حافظ محمد سعید کے بھی ساتھ ہیں۔جمعیت علماء پاکستان کے سیکرٹری جنرل شاہ اویس نورانی نے کہا کہ حافظ محمد سعید اور ان کے ساتھیوں کی نظربندی کی شدید مذمت کرتے ہیں۔حکومت کی خارجہ و داخلہ پالیسی کی ناکامی اس فیصلے سے ظاہر ہوتی ہے۔حافظ محمد سعید لاکھوں کشمیری مسلمانوں کے دلوں کی دھڑکن ہیں ۔کشمیر کی تحریک بھر پور انداز میں جاری رہے گی ۔حکومت حافظ محمد سعید کو فی الفو ررہا کرے اور بھارت کی ترجمانی کی بجائے کشمیری مسلمانوں کے جذبات کی ترجمانی کرے۔تحریک نوجوانان پاکستان کے چیئرمین عبداللہ گل نے کہا کہ حکومت نے انڈیا اورامریکہ کو خو ش کرنے کے لئے حافظ محمد سعید کو نظر بند کر دیا۔ایک ایسے وقت میں جب تحریک آزادی کشمیر عروج پر ہے اور کشمیری پاکستا ن کی جانب سے ٹھنڈی ہواؤں کے منتظر ہیں۔حافظ محمد سعید کشمیر کے حوالہ سے مضبوط اور توانا آواز اٹھا رہے تھے‘ان کی نظربندی حکومتی کمزوری ہے۔اس سے کشمیریوں کو مایوسی کا پیغام دیا گیا ہے۔انہوں نے کہا کہ کشمیر ی پاکستان کا ساتھ دے رہے ہیں ،پاکستان کے پرچم بلند کر رہے ہیں اور ہمارے حکمران کشمیرکے لئے پاکستان میں آواز بلند کرنے والوں کو نظر بند کر رہے ہیں جو انتہائی قابل مذمت قدم ہے۔انہوں نے کہاکہ جس انداز میں ایک فون کال پر پرویز مشرف امریکہ کے سامنے ڈھیر ہو گیا تھا موجودہ حکومت نے بھی وہی رویہ اپنا یا ہے جو افسوسناک عمل ہے۔انہوں نے کہا کہ کشمیر کی آزادی کے علمبردار حافظ محمد سعید کو بغیر کسی ثبوت کے امریکی دباؤ میں آ کر نظر بند کرناآزاد ملک پاکستان کی توہین کے مترادف ہے۔امیر جماعت اہلحدیث حافظ عبدالغفارروپڑی، متحدہ جمعیت اہلحدیث کے سربراہ سید ضیاء اللہ شاہ بخاری و دیگر نے کہاکہ حافظ محمد سعید دفاع پاکستان کے علمبردار ہیں۔ انہوں نے اسلام و ملک دشمنوں کو ہمیشہ سخت پیغام دیااور قوم کو متحرک کرتے ہوئے مسئلہ کشمیر کو اجاگر کیا۔بانی پاکستان قائداعظم محمد علی جناح کی کشمیر کے حوالہ سے پالیسی پر حافظ محمد سعید عمل پیرا ہیں۔انہوں نے کہا کہ مظلوم کشمیریوں کے حق میں آواز اٹھانے پر حافظ محمد سعید کی نظربندی کو درست قرار نہیں دیاجاسکتا۔ ملتان، مظفر گڑھ، خانیوال، میاں چنوں، وہاڑی (سٹی رپورٹر، نمائندگان) امیر جماعۃ الدعوۃ حافظ سعید اور ساتھیوں کی نظر بندی کیخلاف ملتان سمیت جنوبی پنجاب کے مختلف شہروں میں مذہبی و سیاسی جماعتوں نے احتجاجی مظاہرے کیے امریکہ اور بھارت کیخلاف زبردست نعرے بازی بھارتی پرچم بھی نذر آتش کیے گئے تفصیل کیمطابق تحریک آزادی جموں کشمیر کی طرف سے حافظ محمد سعید و دیگر رہنماؤں کی بھارتی دباؤ پر نظربندی کیخلاف نواں شہر چوک پر زبردست احتجاجی مظاہرہ کیا گیاجس میں تمام شعبہ ہائے زندگی سے تعلق رکھنے والے لوگوں کی کثیر تعداد نے شرکت کی۔ اس موقع پر مظاہرین نے جماعۃ الدعوۃ اور حافظ محمد سعید کے حق میں اور امریکا و بھارت کے خلاف زبردست نعرے بازی کی۔ مظاہرین نے ہاتھوں میں پلے کارڈ بھی اٹھا رکھے تھے جن پر حافظ محمد سعید سے رشتہ کیا لا الہ الا اللہ، کیاجماعۃ الدعوۃ کا جرم خدمت انسانیت ہے؟، مظلوم کشمیریوں کے لیے آواز بلند کرنا دہشت گردی نہیں، جیسے دیگر جملے بھی درج تھے۔بھارتی ایماء پروفیسر حافظ محمد سعید اور دیگر رہنماؤں کی نظر بندی پرشرکا میں شدید غم و غصہ دیکھنے میں آیا۔احتجاجی مظاہرے کے اختتام پر انڈیا کے جھنڈے بھی جلائے گئے۔مظاہرے سے خطاب کرتے ہوئے دینی و سیاسی جماعتوں کے رہنماؤں کا کہنا تھا کہ محب وطن لوگوں پر پابندی کسی صورت برداشت نہیں کریں گے۔ بھارتی ایما پر پابندی قوم مسترد کردے گی ان خیالات کا اظہار چئیرمین نظریہ پاکستان رابطہ کونسل قاری محمد یعقوب شیخ،سابق صدر ہائی کورٹ بارسید اطہر شاہ بخاری،رہنما پیپلز پارٹی عبداللہ میو،تحریک آزدی جموں کشمیر جنوبی پنجاب کے مسؤل ابو معاذ عمران،صدرجمیعت علمائے پاکستان ملتان سیدکفیل شاہ بخاری ،تحریک آزادی جموں کشمیر ضلع ملتان کے مسؤل میاں سہیل احمد،ایڈوکیٹ فیصل میونے احتجاجی مظاہرے کے شرکاء سے خطاب کرتے ہوئے کیا۔ چئیرمین نظریہ پاکستان رابطہ کونسل قاری محمد یعقوب شیخ کا خطاب کے دوران کہنا تھا کہ پروفیسر حافظ محمد سعید اور دیگر رہنماؤں کی نظربندیاں بیرونی آقاؤں کو خوش کرنے کے لیے ہیں۔ حافظ محمد سعید کا جرم یہ ہے کہ وہ کشمیریوں کی بات کرتے ہیں۔کشمیر کامسئلہ حل کرانے کی بجائے حکمرانوں نے کشمیریوں کی بات کرنے والوں کو نظر بند کرنا شروع کر دیا ہے۔حکمرانوں کو چاہیے کہ وہ انڈیا سے اپنا یارانہ چھوڑ کر اپنے کشمیری مسلمان بھائیوں کی فکر کریں تحریک آزادی جموں کشمیر جنوبی پنجاب کے مسؤل ابو معاذ عمران کا کہنا تھا کہ حکمران یہ سمجھتے ہیں کہ نظربندیوں سے کشمیر کے مسئلے کو پیچھے پھینکا جا سکتا ہے لیکن ایسا ممکن نہیں۔آزادی کشمیرکی تحریک جاری رہے گی ۔ مظفر گڑھ سے تحصیل رپورٹر کیمطابق جماعت الدعوۃ کے سربراہ پروفیسر حافظ سعید کی نظربندی کیخلاف مختلف تنظیموں کی جانب سے مظفرگڑھ پریس کلب کے سامنے احتجاجی مظاہرہ کیا گیا۔مظاہرے میں جماعت الدعوۃ انجمن طلباء اسلام، سنی تحریک ،جمیعت علماء پاکستان ، شیعہ علماء کونسل ،مجلس وحدت المسلمین کے عہدیداران و نمائندگان شریک تھے ۔مظاہریں نے پریس کلب کے سامنے مظاہرہ کرتے ہوئے بھارت مردہ باد کے نعرے لگائے گئے۔ اس موقعہ پر ضلعی امیر جماعت الدعوۃ رانا محمد عمر فاروق، مفتی ابو عاصم ،سیداختر حسین بخاری، سید ہلال جاوید کاظمی، قاری ظفرکوثر چشتی ،فیض اللہ شاہ ہمدانی ،مولانا عبدالسلام ،مولانا ناصر عباس قمی ،مولاناہاشم عرفانی ،صاحبزادہ صدیق الحسنی اور قاری عتیق الرحمان سمیت دوسرے راہنماؤں نے بھی خطاب کر تے ہو ئے کہاکہ امریکہ اور بھارت کے دباؤ پر پروفیسر سعید کی نظربندی ناقابل قبول ہے حکومت نظربندی کا حکم واپس لیکر انہیں رہا کرے۔ خانیوال سے بیورو نیوز کیمطابق جماعتہ الدعوہ کے امیر حافظ سعید کی نظر بندی کیخلاف گورنمنٹ کے فیصلے کے خلاف خانیوال پریس کلب کے سامنے احتجاجی ریلی نکالی گئی ،انہوں نے مطالبہ کیا تما م مذہبی قائدین نے کہا کہ یہ جماعت سندھ اور بلوچستان میں کروڑوں روپے خرچ کر کے غریب عوام کے مسائل حل کرنے میں کوشاں ہیں ۔انہوں نے کہا کشمیر میں جماعتہ الدعوہ کا موقف وہی ہے جو قائد اعظم محمد علی جناح کا تھا تو پھر پابندی کیوں لگائی جا رہی ہے حافظ سعید کا صرف یہی جرم ہے کہ انہوں نے کشمیریوں کے حق میں کہا کہ کشمیر بنے گا پاکستان حکومت کشمیریوں کو حق کشمیریوں کو خود ارادیت دلانے میں ناکام رہی ہے انہوں نے مطالبہ کیا کہ مظلوم کشمیریوں کے زخمیوں پر نمک چھڑکنے کے برابر ہے احتجاجی ریلی میں قاری سیف اللہ عابد امیر مرکزی جمعیت الحدیث ،مفتی خالد محمود ازہر ،افضل زکریا یوتھ فورس ،عبد اللہ عمیر امیر تحریک آزادی کشمیر خانیوال نے خطاب کیا ۔ میاں چنوں سے نمائندہ خصوصی کیمطابق گورنمنٹ ڈگری کالج بوائز میاں چنوں کے سامنے مختلف طلباء تنظیموں نے حافظ محمد سعید ،قاضی کاشف نیاز ،پروفیسر ظفر اقبال ،مفتی عبدالرحمان عابدو دیگران کو نظر بند کرنے اور جماعت الدعوۃ اور فلاح انسانیت فاؤنڈیشن کو واچ لسٹ میں شامل کرنے کے خلاف پلے کارڈ اور کتبے اٹھا کر شدید احتجاج کیا اور حکومت کے خلاف نعرے بازی کی ،جماعت الدعوۃ کے کارکنوں کی جانب سے بھی پرامن احتجاج کیا گیا اور نظربندی ختم کرنے کا مطالبہ کیا گیا ، وہاڑی سے بیورورپورٹ اور نامہ نگار کیمطابق جما عۃ الدعوۃ وہاڑی کے زیر اہتمام حافظ سعید کی نذر بندی کے خلاف اور بلا جوا ز پا بندی پر پریس کلب کے سامنے کارکنان نے احتجاجی ریلی و مظاہرہ کیا ، احتجاجی ریلی و مظاہرہ کی قیادت ضلعی امیر رانا محمد شفیق نے کی ، مظاہرین نے ہا تھوں میں کتبے اور بینرز اُٹھا رکھے تھے اس موقعہ پر ضلعی امیر تحریک آزادی جموں کشمیر رانا محمد شفیق ، سلا مت اللہ ، محمد سلیم ، مولانا محمدرفیق ، شیخ عبدالرحمان ، مو لانا محمد فیصل ، ثاقب جلیل وددیگر نے خطاب کیا ، مقررین نے کہا کہ حافظ سعید کو کشمیر پر آواز اُٹھا نے کی سز ا دی جا رہی ہے پا کستان میں جب بھی قدرتی آفات آئی تو فلاح انسانیت فا ؤنڈیشن کے نوجوانوں نے فرائض سرانجام دیئے حکمران انڈیا اور امریکہ کی ایما ء پر حافظ سعید کو نذر بند کردیا گیا کشمیر کی آزادی پر رکا وٹیں کھڑی کی جا رہی ہیں ان حکمرانوں کی بلا جو از پا بندیوں کے با وجود ہماری جدوجہد جاری رہے گی اس موقعہ پر مظاہرین نے شدید نعرے بازی کی اور امریکہ انڈیا کا پرچم بھی نذرِ آتش کیا گیا۔ نظر بندی مظاہرے</TEXT>
