<DOCNO>718822</DOCNO>
<HL>یکم مئی مزدور کی انشورنس رقم میں 1لاکھ اور تنخواہ میں 2 ہزار اضافہ متوقع</HL>
<AUTHOR>روزنامہ پاکستان</AUTHOR>
<DATELINE> Pakistan 2014-04-23 03:21:30+05</DATELINE>
<TEXT>لاہور(انویسٹی گیشن سیل)18ویں آئینی ترمیم کی منظوری کے چار برس بعد پنجاب کے ساڑھے تین کروڑ سے زائد مزدوروں کو خوشخبری سنائی جائیگی۔یکم مئی کو مزدوروں کے عالمی دن کے موقعے پروزیر اعلیٰ پنجاب نئی لیبر پالیسی کے تحت مزدوروں کی حادثاتی موت کا معاوضہ چار لاکھ سے بڑھا کر پانچ لاکھ کرنے۔ مزدوروں کی کم از کم ماہانہ تنخواہ 10ہزار سے بڑھا کر 12ہزار کرنے ، مزدور کی موت پر انشورنس کی رقم چار لاکھ سے بڑھا کر پانچ لاکھ کرنے،مزدوروں کی تمام کلاسز کی رجسٹریشن کرنے، فیکٹریوں کے اندر مزدوروں کے حقوق کی نگرانی کے لیے انسپکشن کا نظام مکمل بحال اور فعال کرنے اور مزدوروں کو علاج معالجے کی مفت اور بہترین سہولتیں فراہم کرنے کا اعلان کرینگے۔معلوم ہواہے کہ اپریل 2010میں 18ویں آئینی ترمیم کی منظوری کے بعد مزدوروں کے لیے قانون سازی صوبائی دائرہ اختیار کا حصہ قرار پائی جس کے چار برس بعد صوبائی حکومت نے مزدوروں کے حقوق کے تحفظ کے لیے پالیسی تیار کرلی ہے۔ اور نئی لیبر پالیسی کا اعلان یکم مئی کو وزیر اعلیٰ پنجاب کے ذریعے متوقع ہے۔ ذرائع کے مطابق صوبے کی نئی لیبر پالیسی کے تحت پنجاب بھر میں ساڑھے تین کروڑ سے زائد مزدوروں کی رجسٹریشن کی جائیگی۔اس سلسلے میں صوبے کے 8لاکھ سے زائد بھٹہ مزدوروں کی رجسٹریشن عمل میں لائی جاچکی ہے۔پالیسی میں گھریلو ملازمین کی رجسٹریشن اور ان کے حقوق کے تحفظ کا اعلان بھی کیا جائیگا۔ فیکٹریوں کے اندر مزدوروں کے حقوق کی نگرانی کے لیے 2003میں ختم کیا جانے والا انسپکشن کا نظام مکمل فعال کیا جائیگا۔</TEXT>
