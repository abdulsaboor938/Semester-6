قومی اسمبلی میں نئے ڈیمز بنانے کی قرارداد کثرت رائے سے منظور
اسلام آباد : قومی اسمبلی کے اجلاس میں نئے ڈیمز بنانے کی قرارداد کثرت رائے سے منظور کرلی گئی تاہم اپوزیشن نے قرارداد کی مخالفت کی، فواد چوہدری نے کہا کہ کوئی شخص پانی کے ذخائر کی مخالفت کرے سمجھ سے بالاتر ہے۔ تفصیلات کے مطابق قومی اسمبلی کا اجلاس اسپیکراسد قیصر کی زیرصدارت ہوا، اجلاس میں پی ٹی آئی کے علی محمد خان نے نئے ڈیمز بنانے سے متعلق قرارداد پیش کی، جسے کثرت رائے سے منظور کرلیا گیا تاہم اپوزیشن نے قرارداد کی مخالفت کی۔ اس موقع پر وزیر اطلاعات فواد چوہدری نے کہا کوئی شخص پانی کے ذخائرکی مخالفت کرے سمجھ سے بالاترہے، حزب اختلاف کا اندازہ لگالیں پانی کے ذخیرے پر اپوزیشن کررہی ہے۔ قومی اسمبلی میں اظہار خیال کرتے ہوئے مسلم لیگ ن کے رکن قومی اسمبلی خواجہ آصف نے کہا ہے کہ 2003 سے واٹرپالیسی پرمسئلہ چل رہا تھا جو گزشتہ حکومت نےحل کیا، ایک معاہدہ کیا گیا تھا، جس پر تمام وزرائے اعلیٰ نے دستخط کیے تھے، بھاشا ڈیم اور مہمند ڈیم سے متعلق معاہدہ ہوا ہے، جو ابھی موجود ہے۔ خواجہ آصف کا کہنا تھا کہ پانی کے لئے چندہ جمع کرنا اچھی بات ہے، اس پرکوئی اعتراض نہیں ہے، پانی کے لیے بڑے لوگ بات کررہے ہیں، اچھی بات ہے۔ رہنما ن لیگ نے کہا ڈیم کیلئے جو کچھ بھی ہورہا ہے، اس متنازع نہ بنایا جائے، جب تک پانی کی بچت نہیں کریں گے اس کا کوئی فائدہ نہیں ہوگا، صرف ڈیم کا نام نہ لیں کیونکہ اس سے کالا باغ ڈیم کا تاثر جائے گا، کالاباغ ڈیم اور بھاشا ڈیم کا نام لے تاکہ ابہام دور ہو۔ خواجہ آصف کے اظہار خیال پر وزیرخارجہ شاہ محمود قریشی نے کہا کوئی ابہام نہیں ہے، ہمیں پانی کے لیے جدوجہد کرنا ہوگی، کالاباغ ڈیم پر اعتراض ہے تو اس اعتراض کو ترجیح دیں گے، اپوزیشن کے تحفظات کا احترام کرتے ہیں ، ملک کو آگے لے جانا چاہیے۔ شاہ محمودقریشی کا کہنا تھا کہ بلاوجہ اپوزیشن کی جانب سے ایک ایشو اٹھایاجارہاہے، ڈیمز کیلئے پوری قوم متحد ہوچکی ہے، کالا باغ کا مدعا کسی نے نہیں اٹھایا، اپوزیشن کی جانب سے بلاوجہ ایک ایشو کو ہوا دی جارہی ہے۔ وزیر خارجہ نے کہا ہم آگے بڑھنا چاہتا ہے، ڈیمز کی بات کی ہے صرف ایک ڈیم کی نہیں، ڈیمز اور پانی بحران کے حل کیلئے پوری قوم نے بیڑا اٹھایا ہے۔ مسلم لیگ ن کے رہنما احسن اقبال نے کہا 122 ارب روپے خرچ کرکے دیامیر بھاشا ڈیم ہماری حکومت نے بنایا، چندے کی صورت میں 3ارب جمع کرکے ہمارے منصوبے پر کریڈٹ لیاجارہا ہے۔ comments
