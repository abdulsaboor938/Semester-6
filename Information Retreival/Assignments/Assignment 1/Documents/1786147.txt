<DOCNO>1786147</DOCNO>
<HL>مزدور وں کا استحصال عروج پر بنیادی ضروریات زندگی سے محروم ہیں</HL>
<AUTHOR>نوائے وقت</AUTHOR>
<DATELINE> Pakistan 2017-05-01 05:17:53+05</DATELINE>
<TEXT>لاہور (سیف اللہ سپرا) نوائے وقت گروپ کے زیراہتمام مزدوروں کے عالمی دن (یوم مئی) کے حوالے سے ایوان وقت میں منعقدہ نشست میں اپوزیشن اور لیبر تنظیموں کے رہنمائوں نے کہا کہ مزدور طبقے کے حالات دن بدن خراب ہو رہے ہیں۔ مزدوروں کا استحصال عروج پر ہے۔ حکومت کا لیبر ڈیپارٹمنٹ اپنا کردار مؤثر انداز میں ادا نہیں کر رہا۔ لیبر قوانین پر عملدرآمد نہیں ہو رہا۔ کم از کم تنخواہ بھی نہیں ادا کی جا رہی۔ حکومت اس یکم مئی کو مزدوروں کی کم از کم تنخواہ 30 ہزار روپے کرے۔ حکومتی ارکان نے کہا کہ مسلم لیگ (ن) کی حکومت محنت کی عظمت پر یقین رکھتی ہے اور مزدوروں کی فلاح و بہبود اس کی ترجیحات میں سرفہرست ہے۔ حالیہ دور حکومت میں مزدوروں کے فلاحی منصوبوں اور لیبر قوانین پر عملدرآمد پر خصوصی توجہ دی گئی ہے۔ حکومت نے گزشتہ چار سالوں میں مزدوروں کے علاج پر 24 ارب سے زائد رقم خرچ کی۔ مزدوروں کے بچوں میں 3 ارب سے زائد رقم تقسیم کی۔ جبری مشقت اور چائلڈ لیبر کے خاتمے کیلئے 5 ارب روپے کی رقم سے ترقیاتی منصوبے شروع کئے۔ چائلڈ لیبر کے خاتمے کے قانون کے نفاذ سمیت مزدوروں کی فلاح کے متعدد منصوبے شروع کئے۔ شرکائے مذاکرہ میں صدر مسلم لیگ (ن) لیبر ونگ پنجاب سید مشتاق حسن شاہ‘ پاکستان پیپلزپارٹی لیبر ونگ پنجاب کے مرکزی رہنما عبدالقادر شاہین‘ آل پاکستان ورکرز کنفیڈریشن کے جنرل سیکرٹری خورشید احمد‘ عوامی ورکرز پارٹی کے مرکزی رہنما فاروق طارق‘ آل پاکستان ٹریڈ یونین فیڈریشن کی جنرل سیکرٹری اور ورکنگ ویمن آرگنائزیشن کی ایگزیکٹو ڈائریکٹر آئمہ محمود تھے۔ نظامت انچارج ایوان وقت سیف اللہ سپرا نے کی۔مسلم لیگ ن لیبر ونگ پنجاب کے صدر سید مشتاق حسین شاہ نے کہا کہ مسلم لیگ ن کی حکومت محنت کی عظمت پر کامل یقین رکھتے ہوئے مزدوروں کی فلاح و بہبود کو اپنی ترجیحات میں سرفہرست اور اولین درجہ دیتی ہے۔ یہی وجہ ہے کہ حالیہ دور حکومت میں مزدوروں کے فلاحی منصوبوں اور لیبر قوانین پر عملدرآمد پرخصوصی توجہ دی گئی ہے۔ لیبر قوانین پر عملدرآمد کے حوالے سے جو اہم قدم اٹھایا اس سے فیکٹریوں اور فیکٹری مزدوروں کی رجسٹریشن کی راہ میں حائل پابندیاں ختم ہوئیں تاکہ ہمارے مزدور اور محنت کش تمام قانونی سہولتوں سے مستفید ہوسکیں۔ ورکرز کی بچیوں کی شادی پر میرج گرانٹ کے طور پر اڑھائی ارب سے زائد رقم خرچ کی گئی۔ ضلع لاہور، ملتان اور ننکانہ صاحب میں رہائشی کالونیاں قائم کی گئیں جن پر گیارہ ارب سے زائد رقم خرچ کی گئی تاکہ مزدوروں کو مفت رہائشی سہولتیں فراہم کی جاسکیں۔ ورکرز کے بچوں کے لئے قائم کردہ سکولوں میں 45 ہزار سے زائد بچوں کو مفت تعلیم دی گئی۔ جبری مشقت اور چائلڈ لیبرکے خاتمے کے لئے 5 ارب روپے کی رقم سے ترقیاتی منصوبے کا آغاز کیا۔ اینٹوں کے بھٹوں پر بچوں کی مشقت کی ممانعت کے قانون مجریہ 2016ء کا نفاذ کیا گیا۔ بھٹہ مزدوروں کے بچوں اور ان کے والدین پر بذریعہ خدمت کارڈ ماہانہ وظائف اور مالی معاونت پر 30 کروڑ سے زائد رقم خرچ کی گئی۔ بچوں کو مزدوری سے ہٹا کر سکولوں میں داخل کرایا گیا۔ اٹھارہویں آئینی ترمیم کے بعد پنجاب واحد صوبہ بنا جہاں لیبر پالیسی 2015ء کا اجراء کیا گیا۔ پنجاب ڈومیسٹک ورکرز پالیسی 2015ء کا اجرا کیا گیا۔ پنجاب ہوم بیسڈ ورکرز پالیسی 2017ء کا اجرا کیا گیا جس کے تحت گھر میں بیٹھ کر کام کرنے والے مزدوروں کے حقوق کا تحفظ کیا جائے گا۔ بچوں کی ملازمت کے مکمل خاتمے کا قانون منظور کیا گیا۔ ٹریڈ یونین کے حق کو محفوظ کیا گیا اور مزدوروں کے بچوں کو مفت اعلیٰ تعلیم فراہم کرنے کا بندوبست کیا گیا۔ پاکستان پیپلزپارٹی لیبر ونگ کے مرکزی رہنما عبدالقادر شاہین نے یوم مئی کے حوالے سے گفتگو کرتے ہوئے کہاکہ پاکستان پیپلزپارٹی واحد جماعت ہے جو مزدوروں‘ کسانوں اور نوجوانوں کی نمائندہ ایک سیاسی جماعت ہے۔ یوم مئی پاکستان کی تاریخ کا واحد مزدور دن ہے جس کو شہید ذوالفقار علی بھٹو نے اس عالمی دن کے موقع پر چھٹی کا نوٹیفکیشن جاری کیا اور آج تک یہ دن منایا جا رہا ہے۔ پیپلزپارٹی کو یہ بھی اعزاز اصل ہے کہ اس لئے ٹرید یونین کی بحالی‘ این آئی آر سی جیسے ادارے تشکیل دیئے جس سے مزدوروں کی ٹرید یونین کو صحت مند ماحول مہیا کرنے میں مدد ملی۔ پاکستان پیپلزپارٹی ے جہاں ٹریڈ یونین کی بحالی میں کردار ادا کیا وہاں پر تنخواہوں میں خاطرخواہ اضافہ‘ مزدوروں کے بچوں کو سکالرشپ‘ میرج گرانٹ اور اولڈ ایج بینیفٹ‘ سول سکیورٹی اور خواتین کیلئے میٹرنٹی‘ چھٹی جیسے اقدامات اٹھائے۔ میں سمجھتا ہوں کہ آج مہنگائی کے اس دور میں اولڈ ایج بینیفٹ میں کم از کم سو فیصد اضافہ کیا جائے اور مزدور کی کم از کم تنخواہ 20 ہزار روپے مقرر کی جائے۔ آج بھی معاشرے میں ورکشاپوں میں‘ کھوکھوں اور دکانوں پر محنت کش بچے ہی مزدوری کیلئے آتے ہیں۔ مزدوروں کیلئے صوبائی اسمبلیوں‘ قومی اسمبلی اور سینٹ میں سیٹیں مختص کی جائیں۔ انہوں نے کہا کہ پیپلزپارٹی نے مزدور تحریک کو ہمیشہ سپورٹ کیا۔ مارشل لائی دور میں نکالے گئے۔ تمام منت کشوں کو بحال کیا اور ان کے بقایا جات ادا کئے۔ ٹریڈ یونینز بحال کیں۔ ڈیلی ویجز ملازمین کو کنفرم کیا۔ ٹھیکیداری سسٹم کو ختم کیا‘ سرکاری اداروں میں محنت کشوں کو 12½ فیصد مالکانہ حقوق دیئے۔ آل پاکستان ورکرز کنفیڈریشن کے جنرل سیکرٹری خورشید احمد نے یوم مئی کے حوالے سے گفتگو کرتے ہوئے کہا کہ یکم مئی تمام دنیا میں منایا جاتا ہے۔ اس موقع پر 1886ء میں شکاگو میں محنت کشوں نے اپنی قربانیاں دیکر 8 گھنٹے اوقات کار مقرر کرائے تھے جبکہ ان سے 16/16 گھنٹے غلاموں کی طرح کام لیا جاتا تھا۔ اس روز انسانی قربانیوں کو خراج عقیدت پیش کرتے ہوئے محنت کش اور انسان دوست تنظیمیں اپنے اپنے سماج میں احتجاجی ریلیاں نکال کر اپنے اقتصادی اور سماجی اصلاحات کے نفاذ اور جمہوریت کی قدروں کو بلند کرنے کیلئے آواز اٹھاتے ہیں۔ نیز ہر بچے کو مفت تعلیم کی سہولتدی جائے اور آرٹیکل 37،38کے تحت حکومت کارکنوں کو صحت مند حالات کار اور سماجی تحفظ فراہم کرے۔ اس وقت ملک میں دہشت گردی اور آبادی میں اضافہ اور جاگیرداری، غربت، جہالت جیسے مسائل ہیں۔ ان کے حل کے لئے بھرپور آواز اٹھائیں گے۔ اس وقت مزدور قوانین پر عمل نہیں ہو رہا جس کی وجہ سے صنعتی اور تجارتی کارکنوں کو سوشل سکیورٹی سکیم کے تحت بڑھاپے میں طبی سہولت ختم کر دی جاتی ہے جب کہ انہیں زیادہ ضرورت ہوتی ہے۔ بڑھاپے کی پنشن کی رقم صرف 5 ہزار روپے ماہانہ ہے اسے کم از کم 15 ہزار روپے کی جائے۔سپریم کورٹ نے اس امر پر سخت تشویش کا اظہار یا ہے کہ اس قومی ادارے میں ماضی کی انتظامیہ نے اربوں روپے ہڑپ کر لئے ہیں۔ وزارت خزانہ کے پاس ورکرز ویلفیئر فنڈ کے تحت ایک کھرب 67 ارب روپے پڑے ہیں لیکن صوبوں میں اس فنڈ کے تحت محنت کشوں کے بچوں کے تعلیم کے وظیفے اور بچیوں کی میرج گرانٹ اور ڈیتھ گرانٹ ڈیڑھ سال سے ادا نہیں کی جا رہیں وزیراعظم پاکستان اور اور وزیر خزانہ فوری ادا کریں۔ ملک میں قومی مفاد عام کے اداروں میں نج کاری کرنے کی بجائے ان کی کارکردگی بڑھائی جائے۔ عوامی ورکرز پارٹی کے ترجمان فاروق طارق نے یوم مئی کے حوالے سے گفتگو کرتے ہوئے کہا کہ مشکل حالات میں یوم مئی منایا جا رہا ہے۔ مزدور طبقے کے حالات دن بدن بدتر ہو رہے ہیں۔ مزدور طبقے کا استحصال عروج پر ہے اور مزدور مخالف حکومت اور اپوزیشن دونوں آپس میں لڑائی جھگڑے کے ذریعے مزدور طبقے کے حالات سے آنکھیں چرا رہے ہیں کوئی بڑی فلاحی سکیمیں محنت کش طبقے کے لئے پیش نہیں کی جارہیں۔ ورکنگ ویمن آرگنائزیشن کی ایگزیکٹو ڈائریکٹر اور آل پاکستان ٹریڈ یونین فیڈریشن کی جنرل سیکرٹری آئمہ محمود نے یوم مئی کے حوالے سے گفتگو کرتے ہوئے کہاکہ ہر سال یوم مئی پر مزدور تنظیمیں محنت کشوں کے مسائل اور ان کے مطالبات کے ساتھ احتجاجی ریلیوں کا انعقاد کرتی ہیں ۔ پاکستان میں بھی محنت کش اس سال بھی مہنگائی‘ بے روزگاری‘ لوڈشیڈنگ‘ غربت اور نجکاری کے خلاف احتجاج کریں گے۔ پاکستان میں 80 فیصد محنت کش خواتین غیررسمی شعبہ میں کام کر رہی ہیں۔ منظم نہیں اور نہ ہی ان میں کوئی مضبوط آواز ہے۔ اس یکم مئی پر ہم محنت کش خواتین حکومت سے مطالبہ کرتی ہیں کہ جی ایس پی پلس کے تحت خواتین ورکرز کے حقوق کا تحفظ یقینی بنائیں‘ کام کی جگہ کو محفوظ بنایا جائے‘ یکساں کام کا یکساں معاوضہ ادا کیا جائے۔</TEXT>
