<DOCNO>1364208</DOCNO>
<HL>وفاقی حکومت نے عوام دشمن بجٹ پیش کیا ، افضل خاموش</HL>
<AUTHOR>روزنامہ جنگ</AUTHOR>
<DATELINE> Pakistan 2018-05-01 05:05:00+05</DATELINE>
<TEXT>پشاور(سٹی رپوٹر) پاکستان مزدور کسان پارٹی کے مرکزی چیئرمین افضل شاہ خاموش ‘ مرکزی رہنما یوسف انور، صوبائی صدر گل حیدر اور مرکزی سیکرٹری اطلاعات نے یوم مئی پرمشترکہ بیان میں کہا ہے کہ 1876 ءمیں شکاگو کے مزدور وں نے جانوں کی جو قربانی دی ہے وہ ناقابل فراموش ہے، پاکستان میں مزدوروں کے حالات قیام پاکستان سے لیکر آج تک ابتر ہیں کسی حکومت نے انکے ریلیف کیلئے اقدامات نہیں کئے،انہوں نے کہاکہ وفاقی حکومت نے جو عوام دشمن بجٹ پیش کیا ہے اس میں بھی مزدور کی فلاح بہبود کے لئے ایک روپیہ تک نہیں رکھا گیا جس سے حکومت کی بددیانتی واضح طور پر ملتی ہے. انہوں نے کہا ہے کہ مزدور معیشت میں ریڑھ کی ہڈی کی حیثیت رکھتا ہے لیکن اس کی فلاح و بہبود کے لئے عملی اور سنجیدہ اقدامات نہیں کئے جاتے ہمارا مطالبہ ہے کہ نا صرف برطرف مزدوروں کو بحال کیا جائے بلکہ ٹھوس پالیسی بنا کر انکو تحفظ فراہم کیا جائے۔</TEXT>
