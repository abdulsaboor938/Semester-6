اداکارہ کنگنا رناوت نے دلہن کا روپ دھارلیا
معروف بھارتی اداکارہ کنگنا رناوت نے دلہن بننے کا فیصلہ کرلیا، سچ مچ کی نہیں بلکہ ایک فیشن میگزین کے فوٹو شوٹ کے لیے انہوں نے دلہن کا روپ دھارا ہے۔ اپنے منفرد کرداروں اور اسٹائل کے سبب بالی وڈ میں منفرد سمجھی جانے والی اس اداکارہ نے یہ فوٹو شوٹ ’ایشیانہ ویڈنگ میگزین‘ کے کور پیج کے لیے کروایا ہے۔ جس پر ان کے مداح ملے جلے ردعمل کا مظاہرہ کررہے ہیں۔  بالی وڈ کی یہ گینگسٹرکوئین شادی کے لباس بالکل الگ ہی نظر آرہی ہیں۔ انہوں نے عرب اور ہندوستانی روایتی دلہن ملبوسات کے باہمی ملاپ سے تشکیل پانے والے روز گولڈرنگت کا لہنگا زیب تن کیا ، جس کی ڈیزائنر سائرہ رضوان ہیں، ساتھ ہی ان کے بلاؤز پر زربفت کا انتہائی نفیس کام کیا گیا تھا، شادی کے اس لباس میں وہ کسی جل پری کی طرح دکھائی دے رہی ہیں۔ کنگنا عموماً شوخ میک اپ سے اجتناب کرتی ہیں لیکن اس فوٹو شوٹ کے لیے انہوں نے لباس کی مناسبت سے انتہائی بھڑکیلا میک اپ کروایا جس کے سبب ان کے مداح اس نئے گیٹ اپ کو کچھ زیادہ پسند نہیں کررہے۔ یاد رہے کہ کنگنا رناوت اس سے قبل ووگ ویڈنگ بک کے لیے بھی برائیڈل شوٹ کروا چکی ہیں جس میں انہوں نے تارن تاہلیانی کا لہنگا زیب تن کیا تھا جبکہ زیورات بھی ایک معروف برانڈ کے استعمال کیے تھے۔  اس سے قبل کنگنا رناوت کو ’ملکہ ‘ کے کردار میں دیکھ کر مداحوں نے بے پناہ سراہا تھا۔ مانی کرنیکا نامی اس ڈرامے میں انہوں نے رانی لکشمی بائی المعروف جھانسی کی رانی کا کردار ادا کیا تھا ۔ اور ایک جنگجو رانی کے روپ میں انہیں دیکھ کر دیکھنے والوں کی آنکھیں کھلی کی کھلی رہ گئیں تھیں۔ comments
