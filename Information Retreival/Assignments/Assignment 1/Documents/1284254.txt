<DOCNO>1284254</DOCNO>
<HL>ایپکا پنجاب کاآج سے ہڑتال کا اعلان احتجاجی جلوس اوردھرنے دئیے جائینگے</HL>
<AUTHOR>روزنامہ جنگ</AUTHOR>
<DATELINE> Pakistan 2017-11-15 05:11:00+05</DATELINE>
<TEXT>لاہور(اپنے نامہ نگار سے)ایپکا پنجاب مطالبات کی منظوری کے لئے آج صوبہ بھر کے ہر محکمہ میں قلم چھوڑ ہڑتال اور احتجاجی مظاہرے کریگی۔صدر ایپکاپنجاب حاجی محمد ارشاد چوہدری نے کہا کہ ایپکا پنجاب کی کال پر مطالبات منظور نہ کرنے کے خلاف پنجاب بھرکے 36 اضلاع کے لاکھوں سرکاری ملازمین قلم چھوڑ ہڑتال کرتے ہوئے اپنے محکموں میں احتجاجی جلوس ، مظاہرے و دھرنے دیں گے۔ جبکہ لاہور میں محکمہ لوکل گورنمنٹ کمپلیکس ، زراعت و قائد اعظم لائبریری میں احتجاجی جلوس نکالے جائیں گے ۔ حاجی محمد ارشاد چوہدری، صدر ایپکاپنجاب ، فضل داد گجر مرکزی وائس چیئرمین ایپکا،لالہ محمد اسلم صدر ایپکا لاہور ڈویژن محکمہ جات کا دورہ کرتے ہوئے ملازمین سے خطاب کریں گے۔ انہوں نے کہا کہ پنجاب حکومت ایپکا قائدین کے خلاف کی جانے والی انتقامی کاروائیاں ختم کرے ورنہ ایپکا کے احتجاج کا دائرہ کار وسیع ہوتا جائے گا۔</TEXT>
