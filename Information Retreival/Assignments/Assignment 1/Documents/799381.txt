<DOCNO>799381</DOCNO>
<HL>برطانیہ کیسے تبدیل ہوا؟</HL>
<AUTHOR>Daily Khabrain</AUTHOR>
<DATELINE> Pakistan 2017-07-07 02:51:59+05</DATELINE>
<TEXT>وجاہت علی خان….مکتوب لندن تمباکو نوشی کی معلومہ تاریخ کوئی سات ہزار سال پرانی ہے جب لوگ تاریخی تغیر کے ساتھ ساتھ مختلف اشکال میں تمباکو نوشی کرتے رہے ہیں۔ حالیہ تاریخ میں شاید یہ 1930ءکی بات ہے جب اس کے طبی نقصانات کے ضمن میں ٹھوس ثبوت ماہرین طب کے سامنے آنا شروع ہوئے لیکن کیونکہ تمباکو اور سگریٹ ساز کمپنیاں بہت بڑی رقوم ٹیکس کی صورت حکومتوں کو دیتی تھیں اس لئے حکومتوں نے بھی انسانی زندگی کیلئے اس بڑے خطرے کی طرف سے آنکھیں بند رکھیں۔ 1930-40 کے درمیان جرمنی میں پہلی دفعہ ”اینٹی ٹوبیکو موومنٹ“ کے نتیجہ میں ”ورلڈ ہیلتھ آرگنائزیشن“ نے جنیوا سوئٹزر لینڈ میں ہونے والے اجلاس جو 21 مئی 2003ءکو منعقد ہوا میں یہ فیصلہ کیا کہ سگریٹ کے ہر پیکٹ پر واضح لکھا جائے گا کہ ”سگریٹ صحت کیلئے خطرہ ہے“ چنانچہ 27 فروری 2005ءکو دنیا بھر کیلئے یہ قانون بن گیا کہ سگریٹ ساز کمپنیاں پیکٹس پر یہ وارننگ میسج ضرور پرنٹ کریں گی‘ لیکن اس کے باوجود سگریٹ نوشوں کی تعداد میں کمی نہیں آئی حالانکہ دنیا بھر کے 168 ممالک نے اس قانون پر دستخط کئے تھے۔ پاکستان بھی 2005ءمیں ”ڈبلیو ایچ او“ کے اس تمباکو کنٹرول پروگرام کا رکن بنا لیکن پاکستان میں حکومتی سطح پر خاطر خواہ قانون سازی نہ ہونے کی وجہ سے صورتحال یہ ہے کہ آج 46 فیصد مرد اور 6 فیصد خواتین سموکنگ کرتی ہیں۔ سٹیٹ بینک آف پاکستان کی ایک رپورٹ بتاتی ہے کہ پاکستان میں سالانہ 65 ارب سگریٹ پیئے جاتے ہیں جن پر 250 ارب روپے سالانہ خرچ ہوتے ہیں اور افسوسناک صورتحال یہ ہے کہ ایک لاکھ افراد سالانہ سگریٹ نوشی سے مر جاتے ہیں اور 12 لاکھ افراد سالانہ اس کی وجہ سے ہونے والی دیگر بیماریوں سے موت کے منہ میں چلے جاتے ہیں۔ اس ضمن میں پاکستان کیلئے ایک اور لمحہ فکریہ یوں بھی ہے کہ پاکستان دنیا بھر میں وہ چوتھا ملک ہے جہاں سگریٹ نوشوں کی تعداد روز بروز بڑھ رہی ہے۔ دنیا بھر میں 100 کروڑ کے قریب سگریٹ نوش ہیں اور 60 لاکھ ہر سال اس عادت کی وجہ سے ہونے والی بیماریوں کی وجہ سے موت کا شکار ہوتے ہیں۔ گو کہ دنیا کے مہذب ملکوں میں بھی اموات کی شرح اس ضمن میں کم نہیں جیسا کہ امریکہ میں 5 لاکھ سالانہ اموات سگریٹ نوشی کی وجہ سے ہوتی ہے۔ بھارت میں بھی 9 لاکھ سالانہ کی شرح سے سگریٹ نوش مرتے ہیں۔ اسی طرح برطانیہ میں تقریباً ایک لاکھ سگریٹ نوش سالانہ ہلاک ہوتے ہیں لیکن برطانیہ میں گزشتہ 14 سال سے سگریٹ کے سلسلہ میں قوانین بتدریج سخت تر بنائے گئے ہیں۔ اسی وجہ سے آج برطانیہ میں 17 فیصد سے بھی کم افراد سگریٹ نوشی کرتے ہیں اور گزشتہ دس سال میں 20 لاکھ لوگوں نے سگریٹ نوشی ترک کر دی ہے۔ یعنی اگر دس سال پہلے برطانیہ میں ایک کروڑ سگریٹ نوش تھے تو آج یہ کم ہوکر 80 لاکھ رہ گئے ہیں۔ اس میں سے بھی لاکھوں لوگوں نے منہ سے دھواں نکالنے کی عادت کیلئے الیکٹرانک سگریٹ اور متبادل ذرائع ڈھونڈ لئے ہیں۔ اس کے علاوہ بھی حکومت نے بہت سے دیگر طریقہ کار وضع کیے ہیں جس سے سگریٹ نوشی کی عادت ترک کرنے میں مدد ملتی ہے۔ برطانیہ میں یکم جولائی 2007ءمیں ایک قانون بنا اور شراب خانوں‘ کلبوں‘ جہازوں‘ ریل گاڑیوں‘ بسوں‘ ریستورانوں‘ غرضیکہ ہر قسم کی عوامی جگہوں پر سگریٹ نوشی نہ کرنے کی پابندی عائد کردی گئی‘ حالانکہ برطانیہ میں 1965ءسے یہ سگریٹ سے آگاہی کی مہم شروع ہوچکی تھی لیکن یہ مہم بڑی سست روی سے آگے بڑھی۔ اس کی وجہ بھی وہی تھی جو اوپر بیان کی گئی ہے یعنی حکومت کو ملنے والا ٹیکس ‘ لیکن آخر کار یہاں 2005ءمیں ٹیلی ویژن پر آنے والے سگریٹ کے اشتہارات پر پابندی عائد کردی گئی جو آج تک قائم ہے۔ اس کے علاوہ برطانیہ میں سگریٹ خریدنے کی عمر بھی بڑھا کر سولہ سے اٹھارہ سال کردی گئی ہے‘ ملک بھر میں کام کرنے کی جگہوں‘ دفاتر فیکٹریوں اور ہر وہ جگہ جہاں بہت سے لوگ اکٹھا ہوں وہاں سگریٹ نوشی منع ہے۔ پبز(شراب خانوں میں شراب نوشی کی پابندی) جو کہ شروع میں انتہائی متنازعہ بھی تھی اور ملکی معیشت پر بھی اس پابندی کے منفی اثرات پڑے لیکن اس پابندی نے برطانیہ کے عوام کی صحت کے حوالے سے بڑا مثبت کام بھی کیا کیونکہ قبل ازیں ریستوران ہوں یا پب اور ہوٹل کسی بھی جگہ لوگ سگریٹ سلگا لیتے تھے لیکن اب معاشرے نے اس پابندی کو قبول کرلیا ہے اور اب یہ قانون جو دس برس پہلے بنا تھا لوگوں کو موت کے منہ سے واپس لانے میں کامیاب ہوا ہے اور 20 لاکھ افراد اس عادت سے منہ موڑ چکے ہیں کیونکہ لوگ جان چکے ہیں کہ سگریٹ نوشی اپنے ساتھ ساتھ دیگر لوگوں کیلئے بھی خطرہ تھا اور انہیں بھی موت کے منہ میں دھکیلنے کا سبب بن رہے ہیں۔ برطانیہ میں گزشتہ 10 سال کے دوران 8 ہزار پب بند ہوچکے ہیں غالب خیال ہے کہ کیونکہ پبوں میں لوگ شراب اور سگریٹ نوشی کیلئے آتے تھے چنانچہ پابندی کی وجہ سے پب مالکان کی انکم متاثر ہوئی اور کاروبار بند کرنا پڑا‘ حالانکہ اس کے پیچھے دیگر عوامل بھی تھے جن میں بڑا فیکٹر یہ تھا کہ حکومت نے شراب پر ٹیکس میں بے انتہا اضافہ کردیا چنانچہ یہ بھی بڑی وجہ بنی شراب خانوں کی بندش کی کیونکہ گزشتہ دس سال میں حکومت نے شراب پر لگائے جانے والے ٹیکس میں 45 فیصد اضافہ کیا ہے اور پھر انہی دنوں برطانیہ کساد بازاری کا شکار ہوا جو تاحال جارہی ہے۔ اگرچہ تحقیقات سے واضح ہوتا ہے کہ برطانیہ میں سگریٹ نوشوں کی تعداد میں خاطر خواہ کمی آئی ہے لیکن یہ واضح نہیں کہ اس کی وجہ سے قانون ہے یا سگریٹ نوشی کے خلاف چلائی جانے والی مہم کے نتیجہ میں اس کے نقصانات سے لوگوں کی زیادہ واقفیت ہے۔ رپورٹس سے واضح ہوتا ہے کہ برطانیہ میں مربوط بنیادوں پر چلائی جانے والی ”اینٹی ٹوبیکو موومنٹ“ نے لوگوں کی حوصلہ افزائی بھی کی ہے۔ اسی وجہ سے سگریٹ نوشی ترک کرنے کیلئے ”این ایچ ایس“ سے رابطہ کرنے والے افراد کی تعداد میں بھی 30 فیصد اضافہ ہوا ہے۔ حکومت نے سگریٹ نوشی کی روک تھام کیلئے ایک اور بڑا احسن اقدام یہ بھی اٹھایا ہے کہ سگریٹ بیچنے والے دکانداروں کو سختی سے پابند کیا ہے کہ وہ اپنی دکانوں پر نہ تو سگریٹ کا کوئی اشتہار لگا سکتے ہیں اور نہ ہی سگریٹ ڈسپلے کرسکتے ہیں بلکہ انہیں چھپا کے رکھا جائے گا تاکہ کوئی دیکھ نہ سکے۔ چنانچہ جب گاہک سگریٹ طلب کرے پہلے اس کی عمر کا اندازہ کیا جائے اگر وہ 18 سال سے زیادہ کا ہے تو اسے سگریٹ فروخت کیا جائے اس کے علاوہ ایک انقلابی قدم یہ بھی اٹھایا گیا ہے کہ سگریٹ بنانے والی تمام بین الاقوامی کمپنیوںکو پابند کردیا گیا ہے کہ سگریٹ کا چھوٹا پیکٹ یعنی جس میں 10 سگریٹ ہوتے ہیںاسے بند کر دیا جائے اور صرف بڑا 20 سگریٹ والا پیکٹ بنایا جائے تاکہ لوگ کم خریدیں اور کم پئیں اس کے ساتھ ساتھ سگریٹ کے پیکٹ کی قیمت بھی بڑھا دی گئی ہے اور اب بڑا 20 سگریٹ والا پیکٹ گیارہ سے بارہ پاﺅنڈ میں ملتا ہے اس کے ساتھ ساتھ مینتھول سگریٹ بالکل ختم کیا جا رہا ہے اور آئندہ سال تک یہ قانون بھی لاگو کر دیا جائے گا کہ بیس کی بجائے تیس سگریٹوں والا پیکٹ ہی دستیاب ہوگا جس کی قیمت خاصی زیادہ ہوگی تاکہ اسقدر مہنگا سگریٹ کم سے کم لوگ خریدیں۔ اوپر آ کر کئے گئے وہ اقدامات جو برطانیہ جیسے ایک ترقی یافتہ ملک نے دہائیوں کے سفر کے بعد اپنے شہریوں کو سگریٹ کے زہر سے بچانے کیلئے بتدریج اٹھاتے ہیں جس کے حوصلہ افزا نتائج یوں آئے کہ برطانوی محکمہ صحت کی ایک تازہ رپورٹ میں بتایا گیا ہے کہ لاکھوں افراد کی سگریٹ نوشی سے توبہ کے ساتھ ساتھ بارز اور شراب خانوں میں کام کرنے والے ورکرز میں سانس کی بیماریوں میں بھی خاطر خواہ کمی آئی ہے۔ مرکزی حکومت نے اس قانون پر عملدرآمد کروانے کی ذمہ داری مقامی حکومتوں یعنی کونسلرز کو دی جنہوں نے حوصلہ افزا نتائج دیئے۔ کیا پاکستان کی مرکزی و صوبائی حکومتیں بھی اپنے شہریوں کو سگریٹ نوشی سے ملنے والی موت سے بچانے کیلئے ایسے ہی قدم اٹھائے گی جبکہ برطانیہ کی ”زندہ مثال“ ان کے سامنے ہے اور وہ قوانین اور اقدام بھی جنہیں بروئے کار لا کر برطانیہ دس سال میں اپنے 20لاکھ شہریوں کو متوقع موت کے منہ سے واپس لے آیا؟ (معروف صحافی لندن میں ”خبریں“ کے بیوروچیف ہیں) ٭….٭….٭</TEXT>
