<DOCNO>819567</DOCNO>
<HL>خواتین کا عالمی دن، بلوچستان میں شوہر کے ہاتھوں بیوی قتل</HL>
<AUTHOR>Dawn News</AUTHOR>
<DATELINE> Pakistan 2014-03-08 17:24:58+05</DATELINE>
<TEXT>جب دنیا بھر میں خواتین کی اہمیت اور حقوق کا دن مناتے ہوئے ان کی ترقی اور تحفظ پر زور دیا جارہا ہے، بلوچستان میں ایک خاتون کو اس کے شوہر نے قتل کردیا ۔ پولیس کے مطابق شوہر نے اپنی بیوی کو کسی سے ناجائز تعلقات کےشبے میں قتل کیا ہے۔ رقبے کے لحاظ سے پاکستان کے سب سے بڑے اور پسماندہ ترین صوبے بلوچستان کے مغربی شہر دالبندین میں یہ واقعہ رونما ہوا ہے۔ ایک پولیس افسر عبدالقدوس دیہور نے ڈان ویب سائٹ کو ٹیلی فون پر بتایا کہ دالبندین کے علاقے کلی رسول بخش میں حسن نامی ایک شخص نے اپنی بیوی پر تشدد کرکے اسے ہلاک کردیا ہے۔ ' شوہر نے ڈنڈے اور خنجر کے وار سے اپنی بیوی کو ہلاک کردیا ہے،' انہوں نے بتایا۔ حالیہ برسوں میں بلوچستان کے مختلف علاقوں میں خواتین پر تشدد کا سلسلہ جاری ہے۔ خواتین کے حقوق کیلئے کام کرنے والی ایک غیرسرکاری تنظیم ، عورت فاؤنڈیشن کے مطابق سال 2013 میں بلوچستان میں عورتوں پر تشدد کے 151 واقعات رونما ہوئےہیں۔ ' بلوچستان میں سال 2013 میں 87عورتیں قتل کی گئی ہیں،' بلوچستان میں عورت فاؤنڈیشن کے پروگرام افسر، اشفاق مینگل نے ڈان ویب سائٹ کو بتایا۔ انہوں نے کہا کہ بلوچستان کے ضلع نصیر آباد اور جعفرآباد میں عورتوں کیخلاف جرائم کے واقعات سب سے ذیادہ ہوئےہیں۔ جن علاقوں میں خواتین پر تشدد کے واقعات ہورہے ہیں وہ دو ضلعے سندھ سے منسلک ہیں۔ یہاں ' غیرت کے نام پر' عورتوں کو قتل کیا جاتا ہے۔ 'سال 2013 میں 45 عورتوں کو عزت کے نام پر قتل کیا گیا ہے،' مینگل نےکہا۔ اس کےعلاوہ بلوچستان میں نو عمر لڑکیوں میں خودکشی کی شرح بھی بہت بلند ہے۔ ' گزشتہ سال بلوچستان میں 19 نوعمر لڑکیوں نے خودکشی کی ہے،' مینگل نےبتایا۔ خودکشی کرنے والی لڑکیوں نے گھریلو وجوہ سے اپنی زندگی کا خاتمہ کیا، انہوں نے مزید بتایا۔ دوسری جانب آزادانہ ذرائع کےمطابق بلوچستان میں خواتین پر تشدد کی صورتحال اس سے کہیں گھمبیر اور پیچیدہ ہے۔ اس کی وجہ یہ ہےکہ مردوں کی بالادستی اور مضبوط قبائلی رسوم کی وجہ سے یہ کیس منظرِ عام پر ہی نہیں آتے۔ ایک نوجوان صحافی حفیظ اللہ ستورائی کے مطابق میڈیا کی توجہ کوئٹہ پر ہی رہتی ہے اور بلوچستان کے دور دراز مقامات پر خواتین پر ہونے والے مظالم رپورٹ ہی نہیں ہوتے۔ ' یہ ایک سخت نقاب والا معاشرہ ہے جہاں کوئی بھی خواتین کے بارے میں بات ہی نہیں کرتا۔' کلثوم خان نے کہا جو خواتین کے حقوق پر کام کرتی ہیں۔ بلوچستان میں خواتین کی اکثریت اپنے حقوق سے محروم ہیں ، انہوں نے کہا۔</TEXT>
