<DOCNO>652920</DOCNO>
<HL>افضل گورو ہمارا رول ماڈل ہیں نام نہادانتخابات کوئی معنی نہیں رکھتے، کشمیری نوجوان</HL>
<AUTHOR>روزنامہ پاکستان</AUTHOR>
<DATELINE> Pakistan 2014-12-10 23:20:34+05</DATELINE>
<TEXT>سرینگر (اے پی پی) بھارتی پارلیمنٹ پر حملے کے جھوٹے مقدمنے میں تختہ دار پر لٹکائے جانے والے کشمیری نوجوان محمد افضل گورو کے گاﺅں دوآبگاہ سوپور میں لوگوں کی نام نہاد انتخابات سے لاتعلقی دیدنی تھی ۔ پولنگ مرکز کا عملہ بے تابی سے شام کے چاربجے کا انتظار کرتا رہا تاکہ واپس اپنے گھروںکو لوٹ سکے۔ کشمیر میڈیا سروس کے مطابق 89گھاٹ سیر جاگیر پولنگ مرکز پر 68میں سے فقط 3ووٹ پڑے ۔ نام نہاد انتخابات سے لاتعلقی کا یہ عالم تھا کہ پولنگ مرکز پر کسی سیاسی جماعت کا ایجنٹ تک موجود نہیں تھا ۔سرینگر سے شائع ہونے والے ایک اردو روزنامے کے نمائندے نے جب گاﺅں کے لوگوں سے انتخابات کے بائیکاٹ کی وجہ جاننا چاہی تو انہوں نے کہا کہ وہ اس نظام کے حق میں ووٹ نہیں دینگے جس نے محمدافضل گورو جیسے بے گناہ کو پھانسی چڑھایا۔مشتاق احمد نامی ایک نوجوان نے کہا کہ محمد فضل گورو کو کسی ثبوت کے بغیر پھانسی پر چڑھایاگیا ۔ لوگوںکا کہناتھا کہ گورو ان کیلئے رول ماڈل ہیں اور وہ ان کے نقش قدم پر چل کر بھارت کے غاصبانہ قبضے کے خلاف جد وجہد جاری رکھیں گے۔ایک اور نوجوان عبدالرشید نے کہا کہ ووٹ ڈالنے کی صورت میں وہ افضل گورو کو کیا جواب دینگے جس نے کشمیریوںکے کل کیلئے اپنا آج قربان کیا۔رشید کا کہناتھا کہ پانی ،بجلی اور سڑک کے نام پر ووٹ مانگنے اور ڈالنے والےکشمیریوں کے خیر خواہ نہیں بلکہ وہ بھارت کے ہاتھ مضبوط کر رہے ہیں جس نے گزشتہ 24برس کے دوران ایک لاکھ سے زائد کشمیریوں کو شہید کر دیا۔یاد رہے کہ محمد افضل کو 9فروری 2013کو نئی دلی کی تہاڑ جیل میں پھانسی دی گئی تھی اور ان کے جسد خاکی کو جیل کے احاطے میں ہی دفن کیاگیا تھا۔</TEXT>
