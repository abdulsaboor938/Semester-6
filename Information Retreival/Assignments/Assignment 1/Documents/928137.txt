<DOCNO>928137</DOCNO>
<HL>پی آئی اے نجکاری کیخلاف ملازمین کا ملک گیر احتجاج،مظاہرے،کام ٹھپ</HL>
<AUTHOR>روزنامہ جنگ</AUTHOR>
<DATELINE> Pakistan 2016-01-28 05:01:00+05</DATELINE>
<TEXT>اسلام آباد،کراچی(وقائع نگار،نمائندہ جنگ)پی آئی اے کی جوائنٹ ایکشن کمیٹی نے ملک بھر میں احتجاجی تحریک شروع کردی ہے، کراچی ،لاہور، اسلام آباد، راولپنڈی، پشاور، ملتان، فیصل آباد سمیت ملک کے تمام پی آئی اے دفاتر اور ائر پورٹس پر احتجاجی مظاہرے کئے گئے جس سے کام ٹھپ ہوگبا،ملازمین نے فروری میں پروازوں کا آپریشن معطل کرنے کا اعلان کیا ہے اور کہا ہے کہ فیصلہ واپس لینے تک احتجاج جاری رہے گا۔جوائنٹ ایکشن کمیٹی نے کہا کہ پی آئی اے کی نجکار ی کافیصلہ واپس لئے جانے تک ملازمین کی تنظیموں کا احتجاج جاری رہے گا اور فروری کے آغاز میں پروازوں کا آپریشن بھی معطل کردیا جائے گا،ملازمین کے احتجاج کی وجہ سے پی آئی اے کی بکنگ اور پروازوں کا نظام درہم برہم ہوکر رہ گیا ہے،انتظامیہ کی ملازمین تنظیموں کو راضی کرنے کی تمام کوششیں ناکام ہوگئی ہیں ائر لیگ جو حکومت کی حمایت یافتہ تنظیم ہے وہ بھی اس احتجاج میں بھرپور حصہ لے رہی ہے اور حکومت کے فیصلے کی حمایت کرنے سے قاصرہے۔ اس وقت پی آئی اے کے تمام ملازمین اور افسران متحدہیں کوئی بھی تنظیم پی آئی اے کو فروخت کرنے کے حق میں حکومت کے فیصلے کی تائید نہیں کرسکتی جوائنٹ ایکشن کمیٹی نے یہ فیصلہ کیا ہے کہ ملک بھرمیں پی آئی اے کا آپریشن درہم برہم کردیں گے اور نجکاری کسی صورت قبول نہیں کی جائے گی۔پی آئی اے تنظیموں کے متفقہ فیصلوں کی وجہ سے حکومت اور پی آئی اے انتظامیہ بے بس نظر آرہی ہے اس بات کا امکان ہے کہ وزیراعظم آئندہ چند دنوں میں ان تنظیموں کا اجلاس بلائیں گے اور اس میں ملازمین کی تنظیموں کو مطمئن کرنے کی کوشش کی جائے گی، جوائنٹ ایکشن کمیٹی کے رہنمائوں اور ملازمین کا کہنا تھا کہ نجکاری ملازمین کا معاشی قتل ہے جسے کسی صورت قبول نہیں کریں گے۔ 2 فروری تک مطالبات پورے نہ ہونے پر فضائی آپریشن بند کر دیں گے‘ ایکشن کمیٹی کے چیئرمین سہیل بلوچ نے کہاکہ حکومت کی جانب سے مذاکرات کی پیشکش نہیں کی گئی ہے اگر مذاکرات کی دعوت دی گئی تو ضرور کریں گے‘ مطالبات کی منظوری تک احتجاج کا سلسلہ جاری رہے گا۔</TEXT>
