<DOCNO>919198</DOCNO>
<HL>حساس اداروں کے دفاتر رہائشی آبادیوں سے منتقل کریں</HL>
<AUTHOR>روزنامہ جنگ</AUTHOR>
<DATELINE> Pakistan 2010-03-09 05:03:00+05</DATELINE>
<TEXT>پیر صبح لاہور کے علاقے ماڈل ٹاؤن میں ایک خود کش حملہ آور نے 800 کلو گرام بارود سے بھری ہوئی گاڑی K بلاک میں واقع ایف آئی اے کی بلڈنگ سے ٹکرا دی جس سے یہ مکمل طور پر تباہ ہو گئی جبکہ اردگرد کی کئی عمارتیں بھی اس سے بری طرح متاثر ہوئیں اب تک کی اطلاعات کے مطابق اس سانحہ میں مرنے والوں کی تعداد 12 تک پہنچ گئی ہے جبکہ زخمیوں کی تعداد 70 تک بتائی جاتی ہے۔ دہشت گردوں کی جانب سے قومی سلامتی سے متعلق اداروں کو نشانہ بنانے کی اس سے پہلے بھی متعدد کوششیں کی جا چکی ہیں پشاور، راولپنڈی اور لاہور میں اس سے پہلے بھی آئی ایس آئی اور ایف آئی اے کی عمارتوں کو بارودی گاڑیوں سے ٹکرا کر تباہ کرنے کی کارروائیاں ہو چکی ہیں ٹیمپل روڈ پر جب ایف آئی اے کے دفاتر کو دھماکہ خیز مواد سے اڑایا گیا تھا اور اس کے نتیجے میں اس اردگرد کی متعدد رہائشی عمارتوں اور دکانوں کو جتنے بڑے پیمانے پر نقصان ہوا تھا اس وقت ہی متعدد ذمہ دار حلقوں کی جانب سے حکومت پر زور دیا گیا تھا کہ ایسے حساس ادارے جو امکانی طور پر دہشت گردوں کا ہدف بن سکتے ہیں ان کے دفاتر کو فوری طور پر رہائشی علاقوں سے باہر منتقل کر دیا جانا چاہئے اس وقت ابتدائی طور پر اس سلسلے میں کسی قدر پیش رفت بھی ہوتی ہوئی نظر آئی اور گنجان آباد سکونتی علاقوں سے دور ان اداروں کے دفاتر قائم کرنے کے لئے بعض مقامات کا سروے بھی کیا گیا لیکن پھر حسب معمول سب کچھ داخل دفتر کر دیا گیا اور بعض حساس اداروں کی عمارتوں کے گرد کنکریٹ کی پختہ دیواریں کھینچنے کے بعد یہ سمجھ لیا گیا کہ اب مزید کسی اقدام کی ضرورت نہیں لیکن ماڈل ٹاؤن میں ہونے والے بم دھماکے نے ایک دفعہ پھر یہ حقیقت اشکار کر دی ہے کہ وطن عزیز میں دہشت گردی کی اتنی بڑی وارداتیں ہونے کے بعدبھی حساس مقامات کے فول پروف حفاظتی انتظامات کرنے کی طرف توجہ نہیں دی گئی حالانکہ اس نوع کی کئی وارداتوں کے بعد اس سلسلے میں بہت زیادہ چوکس ہو جانے کی ضرورت تھی۔ صدر مملکت آصف علی زرداری، وزیراعظم سید یوسف رضا گیلانی، ایم کیو ایم کے قائد الطاف حسین اور دیگر رہنماؤں نے اس واقعہ کی شدید ترین مذمت کی ہے اور وزیرداخلہ رحمان ملک نے اس کی ذمہ داری تحریک طالبان پاکستان پر عائد کرتے ہوئے کہا ہے کہ دہشت گردی کی اس کارروائی کے پیچھے بھی انہی کا ہاتھ ہے اور چونکہ ان کی جانب سے اس طرح کی مزید کارروائیوں کے امکانات بھی موجود ہیں اس لئے ہمیں قومی سطح پر اس کے مقابلے کے لئے تیار رہنا چاہئے۔ سوات، مالا کنڈ اور وزیرستان کے کچھ حصوں میں پاک فوج کی جانب سے دہشت گردوں کے خلاف فیصلہ کن کارروائی کے بعد ان کی طاقت کے مراکز کو جس طرح توڑ دیا گیا ہے اس کے بعد ان میں وہ پہلے سا دم خم تو موجود نہیں رہا لیکن اس سے یہ سمجھ لینا کہ ان کی طاقت بالکل ختم ہو گئی ہے اور وہ کوئی کارروائی کرنے کے قابل نہیں رہے کسی طرح درست نہ ہو گا۔ پاک فوج نے لازوال قربانیاں دے کر دہشت گردوں کے آگے بڑھتے ہوئے قدموں کو روک دیا ہے لیکن حساس انتظامی اداروں کی حفاظت صوبائی حکومتوں کا کام ہے جنہیں وفاقی حکومت کے تعاون سے اس سلسلہ میں ایسے ٹھوس اور مربوط انتظامات کرنے چاہئیں جن میں دہشت گرد اور ان کی پشت پناہی کرنے والے کوئی دراڑ نہ ڈال سکیں۔ اس حوالے سے دہشت گردوں کے مقامی سرپرستوں کا کھوج لگانے اور انہیں گرفت میں لانے کی بھی بھرپور کوشش کی جانی چاہئے کیونکہ جب تک دہشت گردوں کو مقامی طور پر کوئی سپورٹ حاصل نہ ہو اس وقت تک وہ اپنی کارروائیوں میں کبھی کامیاب نہیں ہو سکتے، کیونکہ دہشت گرد جب کسی شہر میں کوئی کارروائی کرتے ہیں تو کوئی ایسا فرد یا گروہ ضرور ہوتا ہے جو ان کو رہائش بھی فراہم کرتا ہے اور نقل و حرکت کی سہولتیں بھی مہیا کرتا ہے۔ یہ لوگ واردات کرنے سے پہلے اپنے ٹارگٹ کی ریکی بھی ضرور کرتے ہوں گے کیونکہ سکیورٹی کے تمام انتظامات کی کمزوریوں اور خامیوں کا جائزہ لئے بغیر وہ یہ کارروائی کر ہی نہیں سکتے۔ اس لئے ضرورت اس امر کی ہے کہ ایک طرف تو حساس قومی اداروں کی عمارتوں اور تنصیبات کی حفاظت کا ٹھوس اور موثر بندوبست کیا جائے اور دوسری طرف ان کے دفاتر کو شہر سے باہر رہائشی علاقوں سے دور منتقل کرنے کی طرف فوری توجہ دی جائے کیونکہ ماڈل ٹاؤن میں ہونے والے دھماکے نے ایک بار پھر یہ واضح کر دیا ہے کہ دہشت گردوں کی ان اداروں کے خلاف کارروائیوں میں بے گناہ شہری یونہی لقمہ اجل بن جاتے ہیں اگرچہ دہشت گردی کی ہر کارروائی میں معصوم جانوں کے اتلاف کے امکان کو رد نہیں کیا جا سکتا لیکن حساس اداروں کے دفاتر شہری آبادی سے دور ہونے سے عام شہریوں کے ان وارداتوں کی زد میں آنے کے امکانات یقینا کم ہو سکتے ہیں لیکن آخر میں یہ کہے بغیر بھی کوئی چارہ نہیں کہ یہ کام کلیة فوج، پولیس اور سکیورٹی کے دوسرے اداروں کے سپرد نہیں کیا جا سکتا اس کے لئے پوری قوم کو متحد ہو کر ان کے پیچھے کھڑا ہونا پڑے گا اور دہشت گردوں کے خلاف سیسہ پلائی ہوئی دیوار بننا پڑے گا اگر ہمارے معاشرے میں دہشت گردوں کے لئے نرم گوشہ رکھنے والے اور ان کے سر پرست موجود رہے تو یہ خطرہ بڑھتا جائے گا اس لئے ان کے خلاف پوری قوم کو متحد ہونا پڑے گا۔ اغواء اور اندھے قتل کے واقعات میں تشویشناک اضافہجہلم سے اغواء کئے گئے برطانوی نژاد بچے کو پانچ روز گزرنے کے باوجود بازیاب نہیں کرایا جاسکا۔ وفاقی وزیر داخلہ رحمن ملک نے اغواء کاروں کو 48گھنٹے کا الٹی میٹم دیا ہے کہ وہ بچے کو واپس کر دیں۔ وہ اس سانحہ پر بچے کے والدین سے ملاقات کے لئے خود جہلم پہنچے۔ انہوں نے انٹرپول کے سیکرٹری جنرل سے ٹیلیفون پر رابطہ کیا اور بچے کے والدین کو یقین دلایا کہ اس کی بازیابی کے لئے کوئی کسر اٹھا نہیں رکھی جائے گی۔ ادھر برطانوی د فتر خارجہ نے بھی بچے کی رہائی کی اپیل کی ہے اور کہا ہے کہ ہم اغواء کی تحقیقات کرنے والے عملے کے ساتھ مسلسل رابطے میں ہیں۔ دریں اثنا آئی جی پنجاب نے غفلت کے ارتکاب پرپولیس کے چار اہلکاروں کو معطل کر دیا ہے ۔ بچوں کے علاوہ خواتین، بعض صنعتکاروں، کاروباری افراد کا اغواء برائے تاوان اور تاوان نہ ملنے اور بعض حالتوں میں تاوان مل جانے کے باوجود بچوں اور خواتین کو زیادتی کا نشانہ بنانے کے بعد قتل ایسے المناک واقعات ملک گیر سطح پر معمول بنتے جا رہے ہیں اندھے قتل کی وارداتوں میں تشویشناک حد تک اضافہ ہو چکا ہے۔ بعض منظم جرائم پیشہ گروہوں اور بردہ فروشوں نے بچوں کے اغواء اور سمگلنگ کے لئے باقاعدہ کھلے اور خفیہ مقامات پر ڈیرے قائم کر رکھے ہیں۔ زیادہ تر بچوں کو افغانستان اور مشرق وسطیٰ کی بعض ریاستوں میں اسمگل کر دیا جاتا ہے۔ اغواء کاروں نے گلی محلوں کی بجائے ہسپتالوں، بزرگان دین کے مزارات کے باہر بسوں کے اڈوں اورریلوے اسٹیشنوں کے باہر اپنے اڈے بنا رکھے ہیں۔ ہسپتالوں سے بعض نومولود اور زیرعلاج بچوں کے اغواء کے المناک واقعات میں یہی منظم جرائم پیشہ گروہ اور افراد ملوث ہیں۔ بعض گھروں میں کام کرنے والی عورتیں بھی ایسے واقعات میں ملوث پائی گئی ہیں۔ یہ جرم اتنا سنگین ہے کہ مغوی بچوں کے والدین، بہن بھائی اور عزیز و اقارب زندگی بھر انتہائی اذیت ناک صورتحال میں مبتلا اپنے پیاروں کی راہ دیکھتے دیکھتے قبر میں اتر جاتے ہیں۔ ان کا سکون برباد ہو جاتا ہے۔ افسوسناک امر یہ ہے کہ ان المناک واقعات میں تشویشناک اضافے کے باوجود حکومت ابھی تک انہیں روکنے اور کسی مجرم کو عبرتناک سزادینے میں کامیاب نہیں ہوسکی حالانکہ یہ جرم قتل عمد سے زیادہ سنگین ہے ۔ صرف صدر ضیاء الحق کے دور میں کالا شاہ کاکو سے ایک بچے کو اغواء اور قتل کرنے والے مجرم کو جب لاہور میں سرعام پھانسی دی گئی تو عرصہ تک بچوں کے اغواء کا کوئی سانحہ رونما نہ ہوا لہٰذا آج بھی ضرورت اس امر کی ہے کہ حکومت ان واقعات کی روک تھام کے لئے نہ صرف قانون نافذ کرنے والے تمام اداروں کو متحرک کرے بلکہ مجرم ثابت ہونے والوں کو سرعام عبرتناک سزا دی جائے۔ غفلت اور فرض ناشناسی کا مظاہرہ کرنے والے پولیس اہلکاروں اور افسروں کا بھی محاسبہ کیا جائے۔ نجی فلاحی ادارے بھی اپنی سرگرمیوں میں اضافہ کریں خود والدین بھی اسکول جانے والے اور گھروں سے کسی ضرورت کے تحت باہر نکلنے والے بچوں کو تنہا نہ چھوڑیں بالخصوص بزرگان دین کے مزاروں، مساجد، ہسپتالوں، بسوں اور لاریوں کے اڈوں، ریلوے اسٹیشنوں، کھیلوں کے میدانوں، منڈیوں اور مارکیٹوں پر کڑی نظر رکھی جائے۔ سمندری راستوں اور ہوائی سفر کے ذریعے بچوں کی اسمگلنگ روکنے کے لئے تمام ضروری وسائل بروئے کار لاتے ہوئے اغواء کاروں اور اسمگلروں کو نمونہ عبرت بنانے میں بھی کسی غفلت یا لاپروائی کا مظاہرہ نہ کیا جائے۔</TEXT>
