میڈیا کپڑوں کے بجائے میری کارکردگی پر توجہ دے، میلانیا ٹرمپ
واشنگٹن : امریکی صدر کی اہلیہ میلانیا ٹرمپ نے مجھے کسی کی پرواہ نہیں‘ تحریر الفاظ کی جیکٹ زیب تن کرنے کی وجہ بتاتے ہوئے کہا ہے کہ میڈیا کپڑوں کے بجائے میری کارکردگی پر غور کرے۔ تفصیلات کے مطابق امریکی صدر ٹرمپ کی اہلیہ میلانیا ٹرمپ کو ٹیکساس سینٹر میں تارکین وطن کے ماں باپ سے علیحدہ کیے گئے بچوں سے ملاقات کے دوران سفید اور واضح الفاظ میں درج ’مجھے کسی کی پرواہ نہیں‘ کی جیکٹ ملبوس کرنے پر تنقید کا سامنا کرنا پڑا تھا۔ امریکی خبر رساں ادارے کا کہنا تھا کہ امریکا کی خاتون اوّل نے پاہ گزین کیمپ کے دوران جو جیکٹ پہنی تھی اس کی قیمت محض 39 امریکی ڈالر تھی۔ میلانیا ٹرمپ کی خاتون ترجمان کا کہنا ہے کہ امریکی صدر کی اہلیہ کے جیکٹ پر لکھے ہوئے الفاظ میں ’کوئی پوشیدہ پیغام نہیں ہے‘۔ امریکی صدر ڈونلڈ ٹرمپ اپنی اہلیہ کو تنقید کا نشانہ بنائے جانے کے بعد سماجی رابطے کی ویب سایٹ ٹویٹر پر پیغام دیا ہے کہ ’میلانیا ٹرمپ کی جیکٹ پر لکھے ہوئے الفاظ فیک نیوز والوں کے لیے تھے، جنہیں غلط رُک دیا جارہا ہے‘۔ امریکی صدر ڈونلڈ ٹرمپ کا کہنا تھا کہ فیک نیوز بنانے والوں کی غلط خبروں سے میلانیا کو کوئی فرق نہیں پڑتا، تاہم سوشل میڈیا صارفین کی جانب سے امریکی خاتون اوّل کو شدید تنقید نشانہ بنایا گیا تھا۔ امریکی میڈیا کا کہنا تھا کہ ملانیا ٹرمپ کی جانب سے جیکٹ کے معاملے پر کوئی مؤقف سامنے نہیں آیا تھا تاہم اب انہوں نے اپنی خاموشی کو توڑتے ہوئے جیکٹ پہننے کا راز بتادیا ہے۔ ان کا کہنا تھا کہ ’میں بالکل پروا نہیں کرتی، کیا آپ کرتے ہیں؟‘ الفاظ کی جیکٹ میں نے پناہ گزین بچوں کے لیے نہیں بلکہ بائیں بازو کے متعصب میڈیا کے لیے پہنی تھی، وہ چاہے مجھے جتنا تنقید کا نشانہ بنالیں مجھے ان کی کوئی پرواہ نہیں۔ امریکی خاتون اوّل کا کہنا تھا کہ اگر میں وہ جیکٹ زیب تن نہیں تو میڈیا اتنی کوریج بھی نہیں دیتا، خبر رساں اداروں کو چاہے کہ وہ میرے کپڑوں سے زیادہ میری کارکردگی پر توجہ دیں۔ comments
