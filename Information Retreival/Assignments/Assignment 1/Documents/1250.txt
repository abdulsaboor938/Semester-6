انتخابی عمل کی خلاف ورزی، نواز شریف اور مریم نواز نے ووٹ نہیں ڈالا
لاہور: نواز شریف نے انتخابی عمل کی خلاف ورزی کی اور کارکنوں کے ہمراہ اپنی گاڑی پولنگ اسٹیشن کے اندر لے گئے تاہم شناختی کارڈ نہ ہونے کے سبب ووٹ کاسٹ نہ کرسکے۔ تفصیلات کے مطابق ووٹ کو عزت دو کا نعرہ لگانے والے سابق وزیراعظم نواز شریف کی ووٹ کاسٹ کرنے کے لیے گورنمنٹ ٹیکنالوجی کالج آمد ہوئی، نواز شریف کارکنوں کے ہمراہ اپنی گاڑی پولنگ اسٹیشن کے اندر لے گئے، ان کے ساتھ کارکنوں کی بڑی تعداد پولنگ اسٹیشن میں گھس گئی۔ سابق وزیراعظم نواز شریف ووٹ کاسٹ کیے بغیر ہی پولنگ اسٹیشن سے روانہ ہوگئے، وہ قومی شناختی کارڈ اپنے ہمراہ نہیں لائے تھے، نواز شریف کے ہمراہ شاہد خاقان عباسی ودیگر رہنما بھی موجود تھے۔ دوسری جانب مریم نواز نے بھی اپنا ووٹ کاسٹ نہیں کیا، ان کا ووٹ این اے 124 میں رجسٹرڈ ہے۔ الیکشن کمیشن کا ردعمل نواز شریف کے کارکنان سمیت پولنگ اسٹیشن جانے پر الیکشن کمیشن نے ردعمل دیتے ہوئے کہا ہے کہ پریذائیڈنگ آفیسر اس کے ذمہ دار ہیں، انتخابی عمل میں رکاوٹ کی شکایت آئی تو کارروائی ہوگی، ابھی تک اس حوالے سے کوئی شکایت نہیں آئی ہے۔ ترجمان الیکشن کمیشن کا کہنا تھا کہ ووٹ کاسٹ کرنا ہر شہری کا حق ہے، انتخابات میں سیکیورٹی کے معاملات کو مدنظر رکھا جاتا ہے، شکایت موصول ہونے کے بعد اس معاملے کا جائزہ لیا جائے گا۔ واضح رہے کہ اس نشست پر مسلم لیگ ن کے شاہد خاقان عباسی اور پی ٹی آئی کے غلام محی الدین دیوان مدمقابل ہیں، این اے 124 میں عام انتخابات میں مسلم لیگ ن کے حمزہ شہباز کامیاب ہوئے تھے، ان کے نشست چھوڑنے کی وجہ سے اس حلقے میں ضمنی الیکشن ہورہا ہے۔ comments
