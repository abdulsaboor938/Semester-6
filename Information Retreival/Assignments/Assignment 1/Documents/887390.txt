<DOCNO>887390</DOCNO>
<HL>غیرت کے نام پر عورت دشمنی...روزِ آشنائی …تنویر زمان خان: لندن</HL>
<AUTHOR>روزنامہ جنگ</AUTHOR>
<DATELINE> Pakistan 2012-09-15 05:09:00+05</DATELINE>
<TEXT>گزشتہ کالم میں ہم نے اپنی عورتوں کی روایت شکنی کی ضرورت پر بات کی تھی، آج ہم اپنے مردوں کی جھوٹی انا اور غیرت پر بات کریں گے۔ یہاں ایک لطیفہ یاد آگیا کہ ایک استاد نے شاگرد سے پوچھا کہ: ”اللہ نے مرد کو عورت سے پہلے کیوں بنایا“؟ تو شاگرد نے جواب دیا کہ اصل لکھنے سے پہلے مسودہ تیار کیا جاتا ہے“۔ یہاں یہ بات عام کہی جاتی ہے کہ یہ مردوں کا معاشرہ ہے، ہر جگہ مردوں کی بالادستی ہے، مرد جنسی بنیاد پر ہر جگہ اپنی بڑھائی منواتا ہے، عورت کو کسی شعبے میں آگے نہیں آنے دیتا وغیرہ وغیرہ۔ اس طرح کے تصورات نے معاشرے میں کیسے جڑی پکڑی کہ یہ واقعی مردوں کا معاشرہ بن کے رہ گیا۔ اس کا پورا تاریخی پس منظر تو ایک کالم میں سمیٹا نہیں جا سکتا تاہم ارتقا کے عمل کے نظریئے کو ماننے والے یہ بات سمجھتے ہیں کہ تاریخ انسانی میں ایسے ادوار ملتے ہیں جہاں عورت حکمران تھی۔ معاشرے کے اہم فیصلے عورت ہی کیا کرتی تھی، چونکہ افزائش نسل کا اہم کام بھی عورت کا ہی مرہون منت تھا اور مختصر سے قبیلے کی خوراک کا انتظام بھی عورت ہی سنبھالتی تھی۔ شکار میں بھی مرد کے ساتھ ہی جاتی تھی، آہستہ آہستہ اس خوراک کی فراہمی کے کنٹرول نے عورت کو پیچھے دھکیلا اور مرد نے شکار کے ساتھ کھیتی باڑی کا کام سنبھالتے ہوئے عورت کو صرف گھریلو طرز کے کاموں تک محدود کیا اور اپنی جسمانی مضبوطی میں اضافہ کیا۔ یہ صدیوں پر پھیلا کام بڑے غیر محسوس انداز میں مرد کی حیثیت تبدیل کرتا گیا اور مرد کا دائرہ اختیار بڑھتے بڑھتے ہر چیز کا تعین مرد ہی کرنے لگ گیا اور عورت اپنے کنٹرول کی جبری حیثیت نافذ کی جو آج تک برقرار ہے۔ اہل مذہب نے اس خیال سے اختلاف کیا، چونکہ ان کے خیال میں یہ سب کچھ اور اس طرح کا سماجی ڈھانچہ کسی غیبی طاقت کی خواہش تخلیق کا نتیجہ ہے جس نے کہا: ”ہو جا“ اور سب کچھ وجود میں آگیا۔ اس نے پہلے مرد کو تخلیق کیا اور پھر اس کے وجود میں سے عورت کو نکالا۔ اس لئے مرد روز اول سے کل ہے اور عورت اس کا جزو۔ ظاہر ہے جزو کل کا دائرہ اختیار متعین نہیں کرسکتا بلکہ جزو کا کام کل کے گرد رہنا ہے اور کل ہی کے لئے رہنا ہے بلکہ یہ مقام بعید نہیں تھا کہ عورت مرد کو سجدہ کرتی، اسی لئے وہاں مرد اور عورت کا مقام بڑے اور چھوٹے کے حساب سے یا طاقتور اور کمزور کے حساب سے مقرر شدہ ہے۔ گویا عورت اور مرد کی تقدیر میں ایسا لکھ دیا گیا ہے۔ ہندووٴں میں ویدیں جوکہ آسمانی کتابیں مانی جاتی ہیں، وہاں ویدوں کے تقدس کا یہ عالم ہے کہ انہیں برہمن کے علاوہ کسی دوسرے کو پڑھنے کی بھی اجازت نہیں تھی۔ بلکہ اس قسم کے عقائد کے گرد توہمات کا قلعہ اتنا مضبوط رہا ہے کہ برہمن کے علاوہ دوسری ذات پات کے لئے وید کا ذکر کرنا یا تشریح کرنا گناہ عظیم تھا۔ برہمن اپنا نام برہما سے لیتے ہیں۔ برہما ایسی علامتی طاقت ہے جس نے دنیا کو پیدا کرتے ہوئے برہمن کو اپنے سر سے پیدا کیا تھا۔ اس لئے اس کا کام فکری اور روحانی ضروریات کو پورا کرنا ہے اس طرح برہما نے کھشتری کو اپنے سینے سے پیدا کیا جو دل بہادری اور شجاعت کی علامت ہے۔ عسکری معرکے اس خوش قسمت ذات کے حلیے میں آئے۔ ویش کو برہما نے اپنے پیٹ سے پیدا کیا، اس ذات کا کام بھوک اور خوراک کی ضروریات پورا کرنا ہے۔ چوتھی ذات شودر کی ہے جسے برہما نے اپنے پاوٴں سے پیدا کیا۔ اس ذات کا کام دوسری ذاتوں کی غلامی اور خدمت ہے۔ اس کا پیروں سے پیدا ہونا نیچ درجے کی علامت ہے لیکن وہاں برہما کے سر، سینے، پیٹ اور پاوٴں سے پیدا ہونے والوں کی جنس کا واضح ذکر نہیں ہے۔ تاہم ہر جگہ پیدائش میں صیغہ مرد کا ہی استعمال ہوا ہے۔ یہ ذات بات میں بٹا ہوا معاشرہ توہماتی اور پراسراریت کے ستونوں پر کھڑا ہے اس لئے عقائد کے خمیر سے نکلی ہوئی سماجی اور جنسی تقسیم اور تفریق جب تک عقائد میں موجود ہیں قائم رہے گی، خواہ وہ قوانین فطرت سے کتنی ہی متصادم کیوں نہ ہو۔ رسومات بتاتی ہیں کہ عورت مرد کے لئے جیتی ہے، مرد مر جائے تو عورت کو بھی اس کے ساتھ ہی مار دیا جاتا ہے۔ کچھ علاقوں میں اگر جلایا یا مارا نہیں جاتا تو بھی وہ اچھوت اور منحوس ضرور تصور کی جاتی ہے۔ ایسا ہندو عقائد میں ہے۔ ہندو معاشرے کی سماجی تقسیم انہی عقائد کے گرد گھومتی ہے اس کا مطلب ہے کہ سوسائٹی کا کچھ حصہ طاقتور ہے جو کمزوروں پر حکمرانی کرتا ہے۔ تمام قربانیاں، عقائد کی رسوم اور پابندیاں سوسائٹی کے سب سے کمزور حلقے پر سب سے زیادہ لاگو ہوتی ہیں۔ سب سے کمزور تو عورت ہی ہے جو وقت کے ساتھ اتنی کمزور بنا دی گئی ہے اور یہ سمجھ لیا گیا ہے کہ اس کے وجود کا مالک مرد ہی ہے اس کے نان نفقے کا بھی اس کی جسمانی حفاظت کا بھی اور اس کی عزت و آبرو کا بھی۔ چونکہ وہ کمزور ہے اور مرد کی ملکیت ہے، اس لئے اپنی ملکیت پر وہ کسی کو آنکھ اٹھاتے نہیں دیکھ سکتا۔ مرد نہ تو اس کے سامنے جوابدہ ہے نہ ہی کسی معاملے میں خود کو اس کے تابع سمجھتا ہے۔ ہم نے ہزاروں سال پرانی تاریخ کا ذکر کیا، یہ تصورات اور اعتقادات کی دنیا ہزاروں سال معمولی تبدیلیوں کے ساتھ اسی طرح چلتی رہتی ہے۔ اسی تصورات کے تسلسل کو اگر آج بھی دیکھیں تو ہمیں قبائلی اور جاگیردارانہ معاشروں کے انسانوں میں وہی تقسیم شدہ شکلیں نظر آتی ہیں۔ وہی درجہ بندی، مرد کی بالادستی، عورت کے اوپر ملکیتی حق کی بنیاد پر غیرت کا عظیم مینار کھڑا کرلیا ہے، یوں تو غیرت کی بھی کئی اقسام ہیں۔ عورت کے حوالے سے غیرت، خاندان کے حوالے سے غیرت، اپنی قوم اور برادری کے حوالے سے غیرت، ملک کے حوالے سے غیرت، ان تمام غیرت کی اقسام میں ایک چیز مشترک ہے کجہ جس بھی مرضی غیرت کا اظہار کرنا ہو، ہوش، عقل اور منطق کو بالائے طاق رکھنا ضروری ہے۔ اگر کہیں بھی عقل اور منطق کا استعمال کیا تو وہ پھر غیرت نہیں رہے گی بلکہ کوئی دوسرا معمول کا رویہ بن جائے گا۔ اس میں سے غیرت والی انا، جوش اور غصہ نکل جائے گا۔ آج ہم دراصل عورت کے حوالے سے مرد کی غیرت اور انا کا ذکر کر رہے ہیں اس لئے جو دیگر غیرتیں ہیں جن کا تعلق ذات، قوم، برادری، ملک یا عقائد وغیرہ سے ہے ان کا تفصیلی جائزہ ہم عنقریب آئندہ کسی کالم میں لیں گے لیکن اتنی بات ضرور سمجھ لیتے ہیں کہ غیرت عقل اور منطق سے بے نیاز رویہ ہے۔ مرد کی عورت کے حوالے سے غیرت کی خبریں تو ہم روزانہ سنتے ہیں کہ بھائی نے غیرت میں آکر بہن اور اس کے آشنا کو قتل کردیا۔ ملازمت یا تعلیم کا اصرار کرنے پر باپ نے بیٹی کو قتل کردیا۔ ہندوستان میں ہر سال چند ہزار بچیاں خاندان کی غیرت کا تقاضا نبھاتے ہوئے پیدا ہوتے ہی کسی نہ کسی دل ہلا دینے والے طریقے سے قتل کردی جاتی ہیں چونکہ گھر مرد کا ہے، جائداد مرد کی ہے، خاندان مرد سے ہے، اس لئے عزت بھی مرد ہی کی ہے۔ اس عزت میں سب سے اہم اور قیمتی چیز عورت ہے جس کی اپنی کوئی حیثیت اور مرضی نہیں ہے۔ وہ کسی سے ملے تو مرد کی اجازت سے، ورنہ مرد کی عزت کو خطرہ ہے۔ تعلیم حاصل کرلے تو مرد کی اجازت سے کیونکہ اس کے گھر سے باہر نکلنے پر لوگ باتیں کیرں گے اور مرد کی عزت خاک میں مل جائے گی۔ یہ چیز اس کی غیرت کا حیوانی جذبہ جگا سکتی ہے۔ ہمارے فیملی سسٹم میں تعلیم کے بعد کام کاج اور معاش میں خودکفیل ہونے کے لئے عورت کو مرد کی اجازت ضرورت ہے اگر عورت اپنا حق آزادی زبردستی استعمال کرنے کی کوشش کرے گی تو مرد اس پر جسمانی تشدد سے لے کر اقدام قتل تک پہنچ سکتا ہے۔ اس لئے ہمارے دیہاتی پس منظر رکھنے والے اور سادہ خاندانوں میں لڑکی کو یا تو پڑھایا ہی نہیں جاتا اگر پڑھایا بھی جائے تو زیادہ آگے تک نہیں۔ عام طور پر لڑکی کو مذہبی تعلیم کے علاوہ امور خانہ داری ہی سکھائے جاتے ہیں تاکہ وہ جب جوان ہو کر اپنے شوہر کے ساتھ جائے تو وہ ایک تربیت یافتہ خدمت گار ہو جو شوہر اور اس کے گھر والوں کا ہر طرح سے خیال رکھے کیونکہ اس نے نوکروں سے بڑھ کے خدمت گزار بن کے دکھانا ہے اور اس نے شوہر کے بچوں کی ماں بھی بننا ہے۔ عورت کا مرد سے یہ تعلق انسانی رشتے کا نہیں بلکہ جائیداد کی ملکیت جیسا ہے اور اس پر کلچر، عقائد اور روایات کی اتنی گہری چھاپ ہے کہ یورپ میں بیٹھے ایشیائی یا پاکستانی خاندانوں میں شادی کے وقت لڑکی کی صرف جسمانی بلوغت اور حسن و جمال کو مدنظر رکھا جاتا ہے جبکہ لڑکے کی تعلیم، روزگار اور استحکام دیکھا جاتا ہے۔ ارینج میریج میں اکثر دلہن دیکھ کے لانے والے کم عمر کی لڑکی کو ترجیح دیتے ہیں تاکہ اسے تابع دار اور خدمت گزار ماحول میں رہنے کے لئے اس کی آسانی سے تربیت کی جا سکے۔ مرد کے اندر عورت کے لئے غیرت اور انا کا جذبہ دور جہالت کا تحفہ ہے۔ جسے مرد اپنی شان سمجھ کر اپنے اندر پالتے ہیں۔ اور غیرت مندی کی اصطلاح کو خود سے منسلک کرنا باعث اعزاز سمجھتے ہیں لیکن یہ تمام غیرت مندی کمزور عورت کے لئے ہی جاگتی ہے لیکن وہی مرد جو کسی عورت کے لئے باغیرت بن کے گنڈاسا نکالتا ہے وہ اسی عورت کو نہ تو آزادی ہی دینا چاہتا ہے نہ ہی سماجی مقام بلکہ وہ اسے ہمیشہ اپنی غیرت ہی بنا کر رکھنا چاہتا ہے۔ یہ ایک ایسا محبت کا ملمہ ہے جو نفرت اور دشمنی کے زہر کے گرد شکر اور شہد کی طرح چڑھا ہوا ہے۔ پاکستان اور بھارت میں تو ایسا ہے ہی، برطانیہ اور یورپ میں بھی ہماری کمیونٹی میں اس طرح کے واقعات آئے دن رونما ہوتے رہتے ہیں کہ لڑکی کسی پسند کی جگہ پر شادی کرنا چاہتی ہے تو باپ اور بھائیوں کی غیرت جاگ جاتی ہے اور پسند کا جرم کرنے والی لڑکی کی زندگی کا دائرہ تنگ ہوجاتا ہے۔ جب کہ لڑکے ایسی صورت حال میں مستثنیٰ رہتے ہیں اور اگر لڑکی کماوٴ بھی ہو تو پھر تو لڑکی کے ساتھ انکم ختم ہونے کا بھی خطرہ پیدا ہوجاتا ہے۔ پھر تو غیرت اور زیادہ بیدار ہوتی ہے۔ گزشتہ برس لندن کے ساوٴتھ ہال کے علاقے میں ایسا ہی واقعہ ہوا تھا جہاں اسی پسند کرنے کے جرم میں لڑکی کے ماں باپ اور بھائی نے مل کر غیرت کے نام پر لڑکی کو اس بے دردی سے قتل کیا تھا جیسے جانور اپنے شکار کی چیر پھاڑ کرتا ہے۔ قاتل جیل میں سزا بھگت رہے ہیں لیکن اپنے کئے پر بالکل پشیمان نہیں ہیں وہ دراصل اس بات کا تصور ہی نہیں کرسکتے کہ لڑکی بھی اپنی مرضی کی زندگی جینے کا سوچ سکتی ہے۔ یہی غیرت کا رویہ ہے، پاکستان میں ہر سال سیکڑوں قتل اسی غیرت کے نام پر ہوتے ہیں۔ ہم اپنی عورتوں کو سماجی اور سیاسی اجتماعات میں ساتھ لے جانے میں ہتک محسوس کرتے ہیں یہی جنسی تعصب ہر وقت ہمارے اندر موجود رہتا ہے۔ سڑک پر بھی عموماً دو ایشیائی مرد اور عورت اکیلے چل رہے ہو ں تو دیکھیں کہ مرد آگے چل رہا ہے اور عورت اس کے ہمراہ تو ہے لیکن کافی فاصلے پر پیچھے پیچھے چل رہی ہوتی ہے۔ جیسے کوئی دو اجنبی ہیں۔ دراصل ایسی مثالیں دے کر ان بے شمار جنسی ہچکچاہٹوں کو نمایاں کرنا ہے جو اس پر تعصب ذہنیت کا اظہار کرتی ہیں سے ہوتا یہ ہے کہ ہم اپنی عورت کو چھپاتے ہیں اور پرائی عورت کی آنکھیں ایکسرے اتارنے کی کوشش کرتی ہیں۔ اور مرد دور تک عورت پر سے نگاہیں ادھر ادھر نہیں ہونے دیتا، یہ دراصل مرد کا وہ جنسی احساس محرومی ہے جو اس نے اپنے گھر عورت کی پست حیثیت متعین کرکے اپنے اندر پیدا کیا ہے۔ ہمارا پاکستان اور ساوٴتھ ایشیائی پس منظر کا مرد خواہ وہ ایشیا میں رہتا ہو یا یورپ میں، عمومی طور پر عورت کے حوالے سے متعصب اور تنگ نظر ہے۔ بلکہ نسل پرست بھی ہے کیونکہ وہ گوری یا یورپی عورت کو ایک آسانی سے دستیاب کھال میں لپٹا جنسی ہوس کی تسکین کے لئے گرم گوشت سمجھتا ہے۔ ہمارے مردوں کو اس تمام زہریلی سوچ کے ڈھانچے کو ازسرنو تعمیر کرنے کی ضرورت ہے اور جنسی، نسلی اور عقائد کے حوالے سے پلنے بڑھنے والے تعصبات، غیر مہذب تفریق کو اپنے دماغوں سے نکال باہر پھینکنے کی اشد ضرورت ہے۔ یہی آج کی Social Harmony کا تقاضا بھی ہے۔</TEXT>
