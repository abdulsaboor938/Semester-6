<DOCNO>2486478</DOCNO>
<HL>قانونی کارروائی مکمل ہونے تک راشد رؤف کو برطانیہ کے حوالے نہیں کیاجائے گا۔وزیر داخلہ۔۔۔ حلف نہ اٹھانے والے جج اپنے گھروں کوجانے کے لیے آزادہیں،اعتزاز احسن کی رہائی سے صوبائی حکومت کوامن وامان متاثرہونے کاخطرہ ہے،حامدنواز کا ایف آئی اے میں نئی وردی متعارف کرانے کی تقریب سے خطاب۔(اپ ڈیٹ)</HL>
<AUTHOR>اردو پوائنٹ</AUTHOR>
<DATELINE> Pakistan 2007-12-13 16:01:37+05</DATELINE>
<TEXT>اسلام آباد(اردوپوائنٹ اخبا ر تازہ ترین 13. دسمبر2007 ) نگران وزیر داخلہ لیفٹیننٹ جنرل(ر)حامدنواز خان نے کہا ہے کہ طیارہ سازش کیس کے مرکزی کردار راشد رؤف کو قانونی کاروائی مکمل ہونے تک برطانیہ کے حوالے نہیں کریں گے حکومت کی خواہش ہے کہ پی سی او کے تحت حلف نہ اٹھانے والے ججز جلد اپنی رہائش گاہیں خالی کردیں ملک میں امن وامان کی صورتحال تسلی بخش ہے ایمرجنسی 15دسمبر کو اٹھائی جائے گی جبکہ عام انتخابات اپنے مقررہ وقت پر ہوں گے وفاقی تحقیقاتی ادارہ ملک کا اہم ادارہ ہے اس کا امیگریشن ڈیپارٹمنٹ عام انتخابات کی مانیٹرنگ کے لیے آنے والے مبصرین کو ہرممکن سہولیات فراہم کرے گا وہ جمعرات کو یہاں وفاقی تحقیقاتی ادارے(ایف آئی اے)کے ہیڈ کوارٹر ادارے کی نئی کووردی متعارف کرانے کی تقریب سے خطاب اور بعد ازاں صحافیوں سے گفتگو کررہے تھے تقریب سے سیکرٹری داخلہ سید کمال شاہ، ڈائریکٹر جنرل ایف آئی اے طارق پرویز نے بھی خطاب کیا نگران وزیر داخلہ نے ایک سوال کے جواب میں کہا کہ پاکستان کو برطانیہ حربیارمری سمیت5 افراد مطلوب ہیں ان کی حوالگی کے حوالے سے برطانیہ سے بات چیت  انہوں نے کہا کہ طیارہ سازش کیس کے مرکزی کردار راشد رؤف کو برطانیہ نے مانگا ہے تاہم ان کے خلاف جب تک قانونی کارروائی مکمل نہیں ہوتی انہیں برطانیہ کے حوالے نہیں کیا جائے گا معزول ججز سے رہائش گاہیں خالی کرانے کے حوالے سے سوال کے جواب میں انہوں نے کہاکہ ہماری خواہش ہے کہ جلد سرکاری رہائش گاہیں خالی کردیں انہوں نے کہا کہ جج اپنے گھروں میں جانے کے لیے آزاد ہیں اعتزاز احسن کی رہائی کے حوالے سے سوال کے جواب میں وزیر داخلہ نے کہا کہ ان سمیت 5 افراد کو ایم پی او کے تحت گرفتار کیا گیا ہے وفاقی حکومت ان افراد کی رہائی چاہتی ہے تاہم صوبائی حکومت کو اعتزاز احسن کی طرف سے جاری بیانات سے خدشہ ہے کہ اس سے امن وامان کے مسائل پیدا ہونگے سوات آپریشن کے حوالے سے سوال کے جواب میں وزیر داخلہ نے کہا کہ وہاں بڑی تعداد میں عسکریت پسندوں اور دہشت گردوں کو ہلاک اور گرفتار کیا گیا ہے سول انتظامیہ نے اپنا کام شروع کردیا ہے یہاں پر آپریشن اور ایمرجنسی کا آپس میں کوئی تعلق نہیں ہے انہوں کہا کہ صدر پرحملے کی تیاری میں معروف گروہ کی گرفتاری کے حوالے سے خبروں میں کوئی صداقت نہیں ہے وزارت داخلہ نے اپنے تمام ذرائع سے اس کی تحقیقات کی ہیں اب اخبار یانیوز ایجنسی سے اس خبر کی صداقت کے بارے میں پوچھا جائے گا قبل ازیں تقریب سے خطاب کرتے ہوئے وزیر داخلہ نے کہا کہ ایف آئی اے حکومت کا اہم ادارہ ہے تمام آفیسرز مکمل ایمانداری سے اپنے فرائض انجام دیں تاکہ عوامی مسائل کے حل کے لیے ادارہ ایک اہم عنصر ثابت ہوگا انہوں نے کہا کہ ایف آئی اے افسران سے کہا کہ وہ معاشرے میں اپنا باوقار مقام بنائیں تاکہ افراد اپنے مسائل کے حل کے لیے چل کر ان کے پاس آئیں سیکرٹری داخلہ کمال شاہ نے کہا کہ ایف آئی اے جرائم کے خاتمے کے لیے اہم کردار ادا کررہا ہے اس امیگریشن ڈیپارٹمنٹ کی کارکردگی میں نمایاں بہتری آئی ہے غیر قانونی امیگریشن اور انسانی سمگلنگ کی روک تھام کے لیے مزید اقدامات کرنے کی ضرورت ہے انہوں نے کہا کہ جب بھی کوئی غیر ملکی پاکستان آتا ہے تو سب سے پہلے اس شعبہ سے واسطہ پڑتا ہے اس لیے ان کو اپنے رویوں اور کارکردگی کے حوالے سے مثالی ہوناچاہیے انہوں نے ایف آئی اے کے امیگریشن حکام کو ہدایت کی کہ وہ عام انتخابات کے موقع پر بیرونی دنیا سے مانیٹرنگ کے لیے آنے والے مبصرین کو ہر ممکن سہولیات دیں ڈی جی ایف آئی اے طارق پرویز نے اس موقع پر کہا کہ جعلی دستاویزات پر بیرون ملک جانے کی کوشش کرنے والے افراد کی تعداد2004 میں278 تھی اور2007ء میں صرف57 ہے جو اس بات کا واضح ثبوت ہے کہ ہمارے اقدامات سے اس میں کمی آئی ہے ایف آئی اے پاکستان میں موجود غیر سفارتخانوں سے بھی مکمل رابطے میں ہے جہاں کہیں سے بھی کسی جعلی سازی کی معلومات حاصل ہوتی ہیں محکمہ فوری طورپر کارروائی کرتا ہے۔</TEXT>
