<DOCNO>376686</DOCNO>
<HL>بھارت کے تین جاسوس سفارتکار ملک سے بے دخل،5کی روانگی ایک روز کیلئے موخر</HL>
<AUTHOR>روزنامہ پاکستان</AUTHOR>
<DATELINE> Pakistan 2016-11-09 03:23:51+05</DATELINE>
<TEXT>اسلا م آباد(اے این این ) پاکستان میں جاسوسی اور بد امنی پھیلانے میں ملوث بھارت کے 3سفارتکاروں کو ملک سے بے دخل کر دیا گیا ہے جبکہ 5 کی روانگی موخر کر دی گئی ہے ۔میڈیا رپورٹس کے مطابقبھارتی ہائی کمیشن کے نا پسندیدہ قرار دئیے گئے 8 میں سے تین اہلکار بے نظیر انٹرنیشنل ایئر پورٹ اسلام آباد سے بھارت کے لئے روانہ ہوگئے۔ باقی 5 پانچ اہلکار (آج) واہگہ کے ذریعے بھارت جائیں گے ۔بھارتی ہائی کمیشن کے نا پسندیدہ قرار دیے گئے آٹھ میں سے تین اہلکار فرسٹ سیکریٹری کمرشل انوراگ سنگھ، وجے کمار ورما اور مدھوان نندا کمار بھارت روانہ ہو گئے۔ذرائع کے مطابق تینوں اہلکارمنگل کی صبح 0بجے کی پرواز نمبر ای کے 613 کے ذریعے براستہ دبئی بھارت روانہ ہوئے۔ باقی پانچ اہلکار کل بذریعہ سڑک واہگہ سے بھارت جائیں گے۔سفارتی ذرائع کا کہنا ہے کہ اہلکاروں کا گزشتہ اتوار کو بھارت واپس جانے کا شیڈول طے تھا، تاہم بعض ضروری دستاویزات مکمل نہ ہونے کی وجہ سے ان کی بھارت روانگی میں تاخیر ہوئی ہے۔بذریعہ واہگہ بھارت واپس جانے والے اہلکاروں میں راجیش کمار اگنی ہوتری، بلبیر سنگھ، امردیپ سنگھ بھٹی، جیا بالن سینتھل اور دھرمیندرا شامل ہیں۔اسلام آباد میں بھارتی ہائی کمیشن میں تعینات عملے کے یہ افراد حقیقت میں بھارتی انٹیلی جنس اداروں کے اہلکار اور انڈر کور افسرتھے جنہیں پاکستان نے ناپسندیدہ شخصیات قرار دے کر ملک چھوڑنے کا کہا تھا۔آٹھوں اہلکاروں کو ویانا کنونشن کے تحت استثنی حاصل تھا جس کی وجہ سے گرفتار نہ کیا گیا ۔ دفتر خارجہ کا کہنا ہے کہ بھارتی ہائی کمیشن کے کمرشل قونصلر راجیش کمار اگنی ہوتری را کے پاکستان میں اسٹیشن چیف تھے جبکہ فرسٹ سیکریٹری پریس بلبیر سنگھ، جیابالن سینتھل اور سرجیت کا تعلق بھارتی انٹیلی جنس بیوروسے ہے، انوراگ سنگھ، امردیپ سنگھ بھٹی، مادھون نندا کمار، وجے کمار اور دھرمیندرا کا تعلق بھارتی خفیہ ایجنسی را سے ہے۔ پاکستان نے سفارتی آداب کی خلاف ورزی اور ملک کی سالمیت کے خلاف کام کرنے والے آٹھوں سفارت کاروں کو ناپسندیدہ قرار دیا تھا۔واضح رہے کہ چند ماہ قبل بلوچستان سے را کا افسر کل بھوشن یادیو پکڑا گیا تھا جسے مسلمان کی حیثیت سے بھارتی پاسپورٹ جاری کیا گیا تھا اور اس کے پاسپورٹ پر ایران کا ویزا تھا جب کہ گزشتہ ہفتے سیکیورٹی ایجنسیز نے سفارت کاروں کے لبادے میں بھارتی سفارت کاروں کا ایک نیٹ ورک پکڑ لیا تھا جو کہ تخریب کاری میں ملوث پایا گیا۔دفتر خارجہ کا مزید کہنا تھا کہ را اور آئی بی کے مبینہ ارکان مشتبہ طور پر کالعدم تحریک طالبان پاکستان کے دھڑوں کو استعمال کرنے، ملک میں فرقہ واریت پھیلانے اور بلوچستان، سندھ اور گلگت بلتستان میں بے امنی پھیلانے کے میں مصروف تھے۔دفتر خارجہ کا کہنا تھا کہ بھارت انسانیت کے خلاف اپنے جرائم کو عالمی برادری کی نظروں سے چھپانے کے لیے بے چین ہے۔اس سے قبل نئی دہلی میں پاکستانی ہائی کمیشن میں تعینات 6 افسران و ارکان کو پاکستان واپس بلانا پڑا تھا کیوں کہ ان میں سے چار پر بھارت نے پاکستانی خفیہ ایجنسیوں کے لیے کام کرنے کا الزام عائد کردیا تھا۔واضح رہے کہ دسمبر 2010 میں ڈرون حملے کے ایک متاثرین کی جانب سے دائر کیے جانے والے مقدمے میں امریکی خفیہ ایجنسی سی آئی اے کے اسٹیشن چیف جوناتھن بینکس کی شناخت منظر عام پر آگئی تھی جس کے بعد امریکا نے انہیں واپس بلالیا تھا۔2010 میں ہی انڈین انڈر کور سی اپ بھی جزوی طور پر بے نقاب ہوا تھا جب بھارت نے اپنے ہی ہائی کمیشن کے ایک افسر کو آئی ایس آئی کے لیے کام کرنے کے الزام میں گرفتار کرلیا تھا۔ماضی میں بیک وقت اتنی زیادہ تعداد میں خفیہ ایجنٹس سے متعلق معلومات کبھی منظر عام پر نہیں لائی گئیں۔</TEXT>
