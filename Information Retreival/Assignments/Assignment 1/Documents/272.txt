شہباز شریف کے جسمانی ریمانڈ میں 7 نومبر تک توسیع
لاہور: قومی احتساب بیورو (نیب) نے آشیانہ اسکینڈل کیس کے ملزم اور سابق وزیر اعلیٰ پنجاب شہباز شریف کے مزید 15 دن کے جسمانی ریمانڈ کی استدعا کی جس پر عدالت نے ان کے ریمانڈ میں 7 نومبر تک توسیع کردی۔ تفصیلات کے مطابق قومی اسمبلی کے اپوزیشن لیڈراورسابق وزیر اعلیٰ پنجاب شہباز شریف آشیانہ اسکینڈل کیس میں احتساب عالت کے روبرو پیش ہوئے۔ اس سے قبل احتساب عدالت شہباز شریف کو 30 اکتوبر تک جسمانی ریمانڈ پر نیب کے حوالے کرچکی تھی تاہم 30 کو عام تعطیل کے باعث انہیں ایک روز پہلے یعنی 29 اکتوبر کو عدالت میں پیش کردیا گیا۔ عدالت میں شہباز شریف نے بیان دیتے ہوئے کہا کہ نیب نے آشیانہ اسکینڈل میں تحویل میں لیا۔ آشیانہ، صاف پانی اور اثاثوں کے حوالے سے پوچھ گچھ کی گئی۔ انہوں نے کہا کہ میں آج عدالت میں غلط اور جھوٹے الزامات کی بنا پر موجود ہوں۔ اللہ پاک مجھے ان جھوٹے الزامات میں سرخرو کرے گا۔ شہباز شریف نے کہا کہ میں کینسر کا مریض تھا اور بیرون ملک سرجری کروائی، باربار نیب کو کہنے کے باوجود آج تک خون اورشوگر ٹیسٹ نہیں ہوئے۔ میں نے صبر و تحمل سے نیب کے سوالات کے جواب دیے، اہلخانہ سے ہفتہ وار ملاقات کی اجازت نہیں دی گئی۔ شہباز شریف نے کہا کہ مجھے ہراساں کیا جاتا ہے سوالات پر کہا جاتا ہے اوپر والوں کو بتا دیا ہے۔ صوبے کی خدمت کی، میرے اس قصور کی وجہ سے مجھے تنگ کیا جا رہا ہے۔ نیب کے وکیل نے کہا کہ شہباز شریف سے متعلق نئے حقائق سامنے آئے ہیں، احد چیمہ نے آشیانہ کے حوالے سے تمام معاملات دیکھے۔ من پسند افراد کو 8 ارب روپے کا فائدہ پہنچایا جا رہا تھا۔ شہباز شریف نے کہا کہ دس بار جن سوالات کا جواب دے چکا، انہی کے لیے ریمانڈ مانگا جا رہا ہے، مجھ سے جو پوچھا گیا میں نے اپنے علم کے مطابق اس کا جواب دیا، کوئی دن ایسا نہ گزرا جب صاف پانی اور آشیانہ سے متعلق نہ پوچھا گیا ہو۔ انہوں نے کہا کہ جو حقائق سامنے رکھوں گا عدالت ان سے جان جائے گی کہ سچ کیا ہے۔ نیب کے وکیل نے شہباز شریف کے بیان دینے پر اعتراض کیا جس پر جج نے کہا کہ آپ کو کیا مسئلہ ہے عدالت بیان کی اجازت دیتی ہے۔ شہباز شریف نے کہا کہ پی ایل ڈی سی نے آشیانہ کی دوبارہ نیلامی کی اس سے میرا تعلق نہیں تھا۔ میں نے آشیانہ کی فزیبلٹی رپورٹ تیار نہیں کی۔ انہوں نے کہا کہ نیب والے گزشتہ بار ڈھکوسلہ لے کر عدالت آئے۔ نیب عدالت سے بھی جھوٹ بول رہا ہے۔ وکیل نیب نے کہا کہ ہم نے دن رات تحقیقات کیں۔ ان کا کہنا تھا کہ شہباز شریف 3 بار وزیر اعلیٰ رہے، تحقیقات میں تعاون نہیں کررہے۔ شہباز شریف سے جو پوچھا جائے جواب دینے کے بجائے الٹا سوال کر دیتے ہیں۔ احتساب عدالت نے فریقین کے دلائل سننے کے بعد شہباز شریف کے جسمانی ریمانڈ میں 7 نومبر تک توسیع کردی۔ خیال رہے نیب لاہور نے رواں ماہ 5 اکتوبر کو شہباز شریف کو صاف پانی کیس میں طلب کیا تھا تاہم ان کی پیشی پر انہیں آشیانہ ہاؤسنگ اسکینڈل میں کرپشن کے الزام میں گرفتار کرلیا گیا تھا۔ بعد ازاں اگلے روز شہباز شریف کو احتساب عدالت میں پیش کیا گیا تھا جہاں انہیں جسمانی ریمانڈ پر نیب کے حوالے کردیا گیا تھا۔ نیب کے مطابق سابق وزیر اعلیٰ پنجاب نے آشیانہ اسکیم کے لیے لطیف اینڈ کمپنی کا ٹھیکہ غیر قانونی طور پرمنسوخ کروا کے پیراگون کی پراکسی کمپنی کاسا کو دلوایا تھا۔ قومی احتساب بیورو کے مطابق شہبازشریف نے پی ایل ڈی سی پر دباؤ ڈال کر آشیانہ ہاؤسنگ اسکیم کا تعمیراتی ٹھیکہ ایل ڈی اے کو دلوایا اور پھر یہی ٹھیکہ پی ایل ڈی سی کو واپس دلایا جس سے قومی خزانے کو 71 کروڑ روپے سے زائد کا نقصان ہوا۔ comments
