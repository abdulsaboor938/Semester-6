<DOCNO>2745397</DOCNO>
<HL>مشرف حملہ کیس میں ملوث 8 مجرموں کو ڈسٹرکٹ جیل فیصل آباد میں مختلف اوقات میں تختہ دار پر لٹکایا گیا</HL>
<AUTHOR>اردو پوائنٹ</AUTHOR>
<DATELINE> Pakistan 2015-01-13 16:59:55+05</DATELINE>
<TEXT> فیصل آباد(اُردو پوائنٹ تازہ ترین اخبار۔ 13 جنوری 2015ء) مشرف حملہ کیس میں ملوث 8 مجرموں کو ڈسٹرکٹ جیل فیصل آباد میں مختلف اوقات میں تختہ دار پر لٹکایا گیا‘ مجرم ڈاکٹر عثمان اور ارشد مہربان کو 19 دسمبر جمعہ کے روز رات کی تاریکی میں پھانسی دی گئی جبکہ مجرم غلام سرور‘ راشد قریشی‘ اخلاق روسی اور زبیر احمد کو 21 دسمبر بروز اتوار چھٹی کے روز تیسرے پہر چار بجے پھانسی دی گئی جبکہ منگل کو علی الصبح مشتاق احمد اور نوازش علی کو صبح 6 بجے تختہ دار پر لٹکایا گیا اس طرح ڈسٹرکٹ جیل فیصل آباد میں پاکستان کی تاریخ میں مجرموں کو رات کی تاریکی‘ تیسرے پہر اور علی الصبح پھانسی دینے کا یہ پہلا واقعہ ہے‘ آئندہ 48 گھنٹوں میں مزید 2 مجرموں کو تختہ دار پر لٹکائے جانے کا امکان ہے۔ ”اُردو پوائنٹ تازہ ترین اخبار۔ () 13 جنوری 2015ء“ کے مطابق قتل کے دیگر دو مجرموں عبدالمالک عرف مسلم اور غلام نبی کو بھی آئندہ اڑتالیس گھنٹوں میں پھانسی دئیے جانے کا امکان ہے۔ دونوں کے الگ الگ بلیک وارنٹ جاری ہوچکے ہیں۔ اب تک پرویز مشرف حملہ کیس میں سب سے زیادہ 8 مجرموں کو فیصل آباد ڈسٹرکٹ جیل میں تختہ دار پر لٹکایا گیا۔اُردو پوائنٹ تازہ ترین اخبار۔ 13 جنوری 2015ء کے مطابق پھانسی کے مجرموں کو تختہ دار پر چڑھانے کیلئے جیل قوانین کے تحت سورج طلوع ہونے سے قبل کا وقت مقرر ہے مگر حال ہی میں وزیراعلی پنجاب نے اپنے خصوصی اختیارات استعمال کرتے ہوئے پھانسی دینے کا عمل جیل قوانین سے ہٹ کر 24 گھنٹے میں کسی بھی وقت پایہ تکمیل کو پہنچایا جاسکتا ہے جبکہ جیل قوانین کے تحت پھانسی دینے کا اختیار جس جلاد کے پاس ہوتا تھا اس کا تعلق مسیحی خاندان سے ہوتا تھا لیکن اب جیل حکام نے پھانسی دینے کیلئے جیل وارڈنز کو بھی تربیت دے دی ہے۔</TEXT>
