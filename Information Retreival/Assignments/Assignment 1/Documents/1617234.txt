<DOCNO>1617234</DOCNO>
<HL>سی پیک نشانہ، گلگت بلتستان بھارتی ہدف!</HL>
<AUTHOR>نوائے وقت</AUTHOR>
<DATELINE> Pakistan 2018-02-08 05:21:29+05</DATELINE>
<TEXT>پاکستان، چین اقتصادای راہداری منصوبہ یاسی پیک سانپ بن کر بھارتی حکمرانوں کے سینے پر لوٹ رہا ہے جس کے باعث ان کا ایک ایک پل بے سکونی کا شکار ہے چنانچہ وہ گوادر سے گلگت بلتستان تک سازشوں کے بال بننے میں مصروف ہیں، گلگت بلتستان سی پیک کا گیٹ وے گوادر آخری منزل ہے یعنی اقتصادی راہداری چین کے شہر کاشغر سے پاکستان میں براستہ گلگت بلتستان داخل ہوگی اس لئے یہ علاقہ بھارتی خفیہ ایجنسی را کی پاکستان دشمن سرگرمیوں کا خصوصی ہدف ہے اس سلسلے میں را کی تازہ ترین واردات سی پیک پر حملوں کے لئے چار سو بھارتیوں کو افغانستان پہنچانا ہے وفاقی وزارت داخلہ کے ایک مراسلہ میں انکشاف کیا گیا ہے کہ بھارتی ایجنسی را اور افغان ایجنسی این ڈی ایس نے اقتصادی راہداری پر حملوں کا منصوبہ بنایا ہے اور چار سو بھارتی جو مسلمان ہیں انہیں قراقرم ہائی وے اور دیگر سی پیک منصوبوں پر حملوں کی کابل میں تربیت دی جارہی ہے گلگت بلتستان کے سیکرٹری داخلہ جاوید اکرم اور انسپکٹر جنرل پرلیس صابر احمد نے پولیس اورخفیہ اداروں کے اہلکاروں کے ہمراہ دیا میر جا کر صورتحال اور سکیورٹی انتظامات کا جائزہ لیا متعلقہ علاقوں کی سکیورٹی سخت کردی گئی ہے۔ گلگت، دیا میر اور بلتستان کے ڈپٹی انسپکٹر جنرلز کو بھی بھارتی شر پسندی کے انسداد کے حوالے سے خصوصی ہدایت جاری کی گئی ہیں درہ خنجراب سے دیا میر تک پھیلی اقتصادی راہداری پر دو درجن سے زائد پل ہیں بھارت اس منصوبے کا سب سے بڑا مخالف ہے اس پر چین بھارتی اعترافات مسترد کرچکا ہے جبکہ چیف جسٹس ثاقب نثار نے سی پیک کے کسی بھی منصوبے کے خلاف حکم امتناعی جاری نہ کرنے کی تمام عدالتوں کو پہلے ہی ہدایت کردی ہے۔ گلگت بلتستان، آزاد کشمیر اور بلوچستان میں را کے ساتھ بھارتی سفارت کار بھی میڈیا رابطوں کے ذریعہ ایسے عناصر اور خیالات کی آبیاری میں پیش پیش ہیں جن کے ذریعہ پاکستان مخالف جذبات کو فروغ دیا جاسکے کچھ عرصہ قبل بھارتی وزیر خارجہ سشما سوراج نے بڑی ڈھٹائی سے بڑھک ماری ’’گلگت بلتستان اور کنٹرول لائن کے دونوں طرف جموں کشمیر بھارت حصہ ہے ایک حصہ پر پاکستان نے غیر قانونی قبضہ کر رکھا ہے، نئی سازش کے طور پر انتہا پسند بھارتی جنتا پارٹی کے رکن پارلیمنٹ نشی کا نت دوبے کے ذریعہ آزاد کشمیر اور گلگت بلتستان کے لئے پارلیمنٹ میں پانچ نشستیں مخصوص کرنے کا بل پیش کردیا گیا اس موقع پر نشی کانت دوبے نے کہا ’’مقبوضہ کشمیر میں پاکستانی کشمیر اور گلگت بلتستان کی جو 25 نشستیں خالی ہیں انہیں پر کرنے کیلئے عملی اقدامات کئے جائیں۔اور پاکستانی ’’مقبوضہ‘‘ علاقوں کو بھارت میں شامل کرایا جائے۔ اس کا گلگت بلتستان قانون ساز اسمبلی نے منہ توڑ جواب دیا۔ گلگت بلتستان کے عوام کل بھی پاکستانی تھے‘ آج بھی پاکستانی ہیں اور مرتے دم تک پاکستانی رہیں گے‘‘ آئی جی پولیس صابراحمد کے مطابق ایسے بارہ افراد کو گرفتار کیا گیا جو اقتصادی راہداری پر حملوں کی تیاری کر رہے تھے ان کے قبضے سے کئی کلاشنکوف ‘ ٹیلی سکوپ اور حساس مقامات کے نقشے برآمد کئے گئے۔بلوارستان نیشنل فرنٹ ( بی این ایف) سے تعلق رکھنے والے ان افراد کو را نے کروڑوں روپے فراہم کئے۔ بھارت نے گزشتہ چار سال کے دوران سیز فائر لائن کی2836 خلاف ورزیاں کیں بھارتی ذرائع ابلاغ کے اشاروں سے مترشح ہے کہ سیزفائر لائین (جسے شملہ معاہدہ کے تحت کنٹرول لائین میں بدل کر پاکستان کے موقف کو زد پہنچائی گئی) کی بار بار خلاف ورزیاں دراصل پاکستان کے خلاف جارحانہ جنگ کی ریہرسل ہے۔ بلوچستان میں جہاں بھارت نے سازشوں کے جال بچھانے اور دہشت گردی کے منصوبے شروع کر رکھے ہیں۔ جو پاک فوج کی اعلیٰ پیشہ وارانہ صلاحیت کے باعث اپنے ناپاک مقاصد کے حصول میں ناکام ہیں مٹھی بھر علیحدگی پسندوں اور ماما قدیر جیسے لوگوں کے پروپیگنڈہ سے بھارتی عزائم کو تقویت مل رہی ہے۔ جہاں ایک طرف بھارت کے اخبار ’’ دی ہندو‘‘ کے میگزین ’’ فرنٹ لائن‘‘ میں شائع شدہ پروین سوامی کی رپورٹ کلبھوشن کی اصلیت کا پردہ چاک کر رہی ہے وہاں ماما قدیر جیسے لوگ بھارت کے موقف کی تائید کر رہے ہیں ماما قدیر نے کہا کہ ’’کلبھوشن کو آئی ایس آئی نے چاہ بہار سے اغوا کیا بھارتی نیوز چینل سی این این سے بات چیت کرتے ہوئے جھوٹا دعویٰ کیا کہ کلبھوشن کو آئی ایس آئی کے لئے کام کرنے والے عمر بلوچ نے چاہ بہار سے اغوا کرکے اس کے حوالے کیا۔ ماما قدیر کے مطابق اسے یہ خبر ’’ وائس فارمسنگ بلوچیز‘‘ نامی تنظیم سے ملی۔ جس کا وہ نائب صدر ہے عمر بلوچ کو کروڑوں روپے دیئے گئے ہم جانتے تھے کلبھوشن یادیو ایران میں ایک کاروباری تھا آئی ایس آئی نے دعویٰ کیا اسے بلوچستان سے گرفتار کیا گیا مگر وہ بلوچستان آیا ہی نہیں ’’ یہ چند افراد جنہیں غلط طور پر علیحدگی پسند کا نام دیا گیا ہے یہ دراصل وطن فروشوں کا ٹولہ ہے جو بھارتی مقاصد کے لئے کام کرکے عیاشی کی زندگی گزار رہا ہے ان لوگوں نے اکتوبر2017ء میں نئی دیلی میں بھارتی حکومت کی سرپرستی میں ایک اجتماع کیا جس میں بی ایل او کے بالاچ نے بی ایل اے کے حربیار مری کا پیغام پڑھ کر سنایا۔ لاپتہ افراد کے حوالے سے کمیشن کے چیئرمین جسٹس (ر) جاوید اقبال کا کہنا ہے کہ اس سلسلے میں اعدادوشمار بڑھا چڑھا کر پیش کئے جا رہے ہیں۔ جبکہ انسانی حقوق کونسل کے مطابق ’’لاپتہ افراد پر کل 722 کیسز ہیں۔ جن میں سے508 نمٹائے جا چکے ہیں۔ 218 کیسز چل رہے ہیں 29کیسز جو نوے کی دہائی میں سیل ہو چکے ان میں 14 افغانی بھی شامل ہیں جبکہ بلوچستان سے لاپتہ افراد کے29کیسز ہیں ماما قدیر کا 25 ہزار افراد کے لاپتہ ہونے کا دعویٰ غلط ہے‘‘ ماما قدیر حکومت مخالف بیانات اور مظاہروں کے باعث بھارت کی نظر میں آ گیا ایسے لوگ بھارت کی زبان بول رہے ہیں حالانکہ گرفتاری کے بعد کلبھوشن نے خود اعتراف کیا کہ وہ 1978 ء میں نیشنل ڈیفنس اکیڈمی اور1991ء میں نیوی میں شامل ہوا۔ 2003ء میں انٹیلی جنس آپریشنز کا آغاز کیا چاہ بہار میں کاروبار کا ڈرامہ رچایا۔ 2004ء اور 2005ء میں کراچی کے کئی دورے کیے مقصد را کے بنیادی ٹاسک سرانجام دینا تھا 2016ء میں بلوچستان میں داخل ہوا۔ فنڈنگ لینے والوں سے ملاقاتیں کیں جہاں پاکستان کی خفیہ ایجنسی نے دبوچ لیا۔ کلبھوشن کے اعلیٰ سطح جاسوس دہشت گرد ہونے کے لئے اتنا ہی کافی ہے کہ بھارت کے وزیراعظم ‘ وزیر خارجہ ‘ دفتر خارجہ اور آرمی چیف کی سطح پر شدید اضطراب کا اظہار کیا گیا بھارتی جاسوس تو سربجیت سنگھ‘ کشمیر سنگھ اور دوسرے بھی تھے انہیں ٹشو پیپر جتنی اہمیت بھی نہیں دی گئی کلبھوشن کے حوالے سے یہ امتیازی رویہ کیوں ‘ اس لئے کہ اس سے بھارت کے چہرے پر لگے پاکستان کے خلاف سازشوں اور دہشت گردی کے منصوبوں کے داغ دھبوں سے پردہ اٹھتا ہے۔</TEXT>
