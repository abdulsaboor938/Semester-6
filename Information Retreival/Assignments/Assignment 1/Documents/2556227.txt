<DOCNO>2556227</DOCNO>
<HL>احتساب عدالت، وفاقی وزیر داخلہ بدعنوانی کے ریفرنس میں بری</HL>
<AUTHOR>اردو پوائنٹ</AUTHOR>
<DATELINE> Pakistan 2010-03-04 11:20:00+05</DATELINE>
<TEXT>کراچی (اُردو پوائنٹ تازہ ترین۔04مارچ 2010ء) احتساب عدالت نے وفاقی وزیر داخلہ رحمان ملک کو بدعنوانی کے ریفرنس میں بردی کر دیا ۔ رحمان ملک کا کہنا ہے کہ ان کے خلاف سیاسی بنیادوں پر مقدمات بنائے گئے اور باقی مقدمات میں بھی فیصلہ ان کے حق میں ہی آئے گا ۔آج احتساب عدالت میں تارکول کیس کی سماعت کے دوران رحمان ملک کے وکیل خواجہ نوید احمد نے موقف اختیار کیا کہ رحمان ملک پر بدعنوانی کا مقدمہ سیاسی بنیادوں پر بنایا گیا تھا ، وہ شہید بے نظیر بھٹو کے قریبی ساتھی تھے اور انہوں نے ان کا ساتھ چھوڑنے سے انکار کیا تو ان پریہ مقدمہ بنا دیا گیا ، لہذا یہ مقدمہ جھوٹ اور بدنیتی پر مبنی ہے، انہیں رہا کیا جائے ۔ رحمن ملک پر الزام تھا کہ انہوں نے ایف آئی اے کے ڈپٹی ڈائریکٹر کی حیثیت سے اپنے قریبی عزیز کو تارکول افغانستان بھجوانے کا ٹھیکہ دیا ۔ () آج عدالت نے ناکافی شہادتوں کی بناء پر رحمان ملک کو بری کر دیا ۔احتساب عدالت کے باہر صحافیوں سے گفتگو کرتے ہوئے رحمان ملک نے بریت پر اللہ کا شکر ادا کرتے ہوئے کہا کہ آج تک ان پر جتنے مقدمات بنائے گئے ان میں سے بدعنوانی کا کوئی نہیں اور سب کا تعلق اختیارات سے تجاوز کرنے سے ہے ۔ انہوں نے کہا کہ اس وقت کے چیئرمین نیب سیف الرحمان نے انہیں سیاسی انتقام کا نشانہ بنایا ہے ۔رحمان ملک نے کہا کہ ان کے خلاف سیف الرحمان کو جب مقدمات بنانے کا کوئی جواز نہیں ملاتو انہوں نے فون کا ایکسٹنشن لگانے اور گاڑی کا پیٹرول زیادہ استعمال کرنے جیسے مقدمات بنا دیئے ۔ انہوں نے مزید کہا کہ آئندہ بھی عدالت میں حاضر ہوں گا اور مقدمات کا دفاع کروں گا ۔ رحمان ملک کا کہنا تھا کہ کوئی بھی صوبہ رینجرز کی خدمات حاصل کرنے کے لئے وفاق سے رابطہ کر سکتا ہے ۔ سندھ حکومت کوضرورت پڑی تو قیام امن کےلئے رینجرز طلب کریں گے۔ انہوں نے ایک مزید کے سوال کے جواب میں کہا کہ ایران سے گرفتار ہونے والے عبدالمالک ریگی کو قومی شناختی کے جاری ہونے سے متعلق تمام خبریں بے بنیاد ہیں ۔ رحمان ملک نے کہا ہے کہ بلدیاتی الیکشن شفاف ہوں گے۔ پیپلز پارٹی ،اے این پی اور ایم کیو ایم متحد ہیں۔</TEXT>
