آسٹریلیا کے خلاف ٹی ٹوئنٹی سیریز کے لیے 15 رکنی قومی ٹیم کا اعلان
لاہور: آسٹریلیا کے خلاف ٹی ٹوئنٹی سیریز کے لیے 15 رکنی قومی ٹیم کا اعلان کردیا گیا۔ تفصیلات کے مطابق چیف سلیکٹر انضمام الحق نے آسٹریلیا کے خلاف تین ٹی ٹوئنٹی میچز کی سیریز کے لیے 15 رکنی قومی اسکواڈ کا اعلان کردیا ہے، آل راؤنڈر عماد وسیم انجری سے مکمل صحت یابی کے بعد کم بیک کررہے ہیں۔ پاکستان اور آسٹریلیا کے درمیان تین میچوں کی ٹی ٹوئنٹی سیریز 24 سے 28 اکتوبر تک ابوظہبی اور دبئی میں کھیلی جائے گی۔ آسٹریلیا کے خلاف پہلے ٹیسٹ میچ میں سنچری اسکور کرنے والے آل راؤنڈر محمد حفیظ کی بھی ٹی ٹوئنٹی ٹیم میں واپسی ہوئی ہے۔ سلیکشن کمیٹی کی جانب سے منتخب کردہ ٹیم میں کپتان سرفراز احمد ہیں، دیگر کھلاڑیوں میں فخر زمان، محمد حفیظ، صاحبزادہ فرحان، عماد وسیم، بابر اعظم، شعیب ملک، آصف علی، حسین طلعت، شاداب خان، شاہین شاہ آفریدی، عثمان شنواری، حسن علی، وقاص مقصود اور فہیم اشرف شامل ہیں۔ چیف سلیکٹر انضمام الحق کے مطابق عماد وسیم کی فٹنس اور فارم کو مانیٹر کرنے کے بعد ان کی ٹیم میں واپسی ہوئی ہے اور وقاص مقصود کی سلیکشن ڈومیسٹک سیزن میں پرفارمنس کی وجہ سے ہوئی ہے۔ comments
