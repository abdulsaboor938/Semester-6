<DOCNO>1991085</DOCNO>
<HL>سرکاری ملازمین ،مزدور تنظیموں اور ایپکا نے بجٹ مسترد کر دیا، تحریک چلانے کا اعلان</HL>
<AUTHOR>نوائے وقت</AUTHOR>
<DATELINE> Pakistan 2015-06-06 04:04:20+05</DATELINE>
<TEXT>لاہور+ کراچی (سپیشل رپورٹر+ نیوز رپورٹر+ اپنے نامہ نگار سے) ملک بھر کی سرکاری ملازمین کی تنظیموں ایپکا کے تمام گروپوں نے تنخواہوں میں اضافہ کو مسترد کرکے اسکو سرکاری ملازمین کا قاتلانہ بجٹ قرار دیتے ہوئے ساڑھے 7 فیصد اضافہ کوسنگین مذاق قرار دیتے ہوئے مسترد کردیا ہے اور ملک بھر میں تحریک چلانے کا اعلان کردیا ہے۔ آل پاکستان کلرکس ایسوسی ایشن (چوہدری افضل گروپ) کے مرکزی چیئرمین چوہدری محمد افضل اور مرکزی صدر منیر احمد بلوچ نے کہا ہے کہ روزمرہ اشیاءپر ٹیکس لگا کر غریب عوام کو زندہ درگور کردیا گیا ہے جس کی وجہ سے وہ خودکشیوں پر مجبور ہونگے حکومت غربت مکاﺅ مہم نہیں بلکہ غریب مکاﺅ مہم پر عمل پیرا ہے۔ ایپکا پنجاب کے صدر حاجی ارشاد نے کہا ہے کہ حکومت کو دو ماہ کا وقت دے رہے ہیں کہ تمام ایڈہاک الاﺅنس تنخواہوں میں ضم کرکے نئے سکیل ریوائز کرے، ہاﺅس رینٹ نئے سکیلوں کے مطابق کیا جائے۔ خیبر پی کے کی طرز پر اپ گریڈیشن کی جائے ورنہ پورے ملک میں سرکاری ملازمین تالابندی کردیں گے۔ انہوں نے اعلان کیا ہے کہ 10 جون کو ایپکا کا اجلاس طلب کرلیا گیا ہے جس میں نئے احتجاجی پروگرام کو حتمی شکل دی جائیگی۔ سول سیکرٹریٹ شاہین گروپ کے صدر ملک اعجاز، سلیم خان، عظیم احمد باری، ڈاکٹر نسیم غنی نے بھی تنخواہوں میں ساڑھے سات فیصد اضافہ کو مسترد کرتے ہوئے اس کو ملازمین دشمنی قرار دیدیا ہے۔ انہوں نے اس کو اونٹ کے منہ میں زیرہ کے برابر قرار دیتے ہوئے مہنگائی کے ہاتھوں ملازمین کو زندہ درگور کردیا گیا ہے۔ ڈرائیور ایسوسی ایشن کے صدرغلام مصطفی بٹ اور سیکرٹری پرویز اختر نے بھی بجٹ میں اضافہ کو مسترد کرتے ہوئے مطالبہ کیا ہے کہ سرکاری ملازمین کو کم از کم زندہ رہنے کا حق دیا جائے۔ علاوہ ازیں بجٹ کو مزدور تنظیموں نے نامنظور کردیا ہے۔ مزدوروں کی ماہانہ تنخواہ میں ایک ہزار کا اضافہ کو مزدوروں نے مذاق قرار دیدیا ہے۔ مزدور تنظیموں نے نوائے وقت سے گفتگو کرتے ہوئے کہا کہ حالیہ بجٹ امیروں کا بجٹ ہے۔ پاکستان مزدور محاذ کے سیکرٹری جنرل شوکت علی چودھری نے کہا ہے کہ بجٹ میں مزدوروں کے ساتھ بہت زیادتی کی گئی ہے۔ بجٹ میں مزدوروں کا معاوضہ صرف ایک ہزار روپے ماہانہ بڑھانا مذاق ہے۔ مزدور کی کم از کم اجرت 20 ہزار روپے ہونی چاہیے۔ آل پاکستان ٹریڈ یونین فیڈریشن کی جنرل سیکرٹری آئمہ محمود نے کہا ہے کہ بجٹ میں مزدور طبقہ کا استحصال کیا گیا ہے۔ وہ بجٹ کو نامنظور کرتی ہیں۔ پاکستان نیشنل ٹریڈ یونین فیڈریشن کے مرکزی نائب صدر خالد بھٹی نے بجٹ کے حوالے سے کہا کہ مزدور سارا سال بجٹ کا انتظار کرتا ہے انہوں نے کہا کہ 7½ فیصد پنشن اور تنخواہوں میں اضافہ اونٹ کے منہ میں زیرہ کے برابر ہے۔ پاکستان ورکرز فیڈریشن کے رہنما ابرار احمد نے کہا کہ بجٹ مزدور کش ہے اس میں مزدوروں کو کچھ نہیں دیا گیا۔ مزدور غریب سے غریب تر ہوتا جارہا ہے۔ پاکستان مزدور محاذ پنجاب کے انفارمیشن سیکرٹری عبدالغفور بھٹی نے کہا کہ یہ بجٹ پاکستان کا نہیں، آئی ایم ایف کا ہے۔ حکومت نے مزدور، کسان و دیگر غریب طبقہ کو تباہ کرکے رکھ دیا ہے اور یہ بجٹ ان کے لئے مزید تباہی لائیگا۔</TEXT>
