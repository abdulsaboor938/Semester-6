<DOCNO>351771</DOCNO>
<HL>2016 احتجاجوں اور دھرنوں کا سال رہا، 1621 احتجاجی مظاہرے اور جلوس</HL>
<AUTHOR>روزنامہ پاکستان</AUTHOR>
<DATELINE> Pakistan 2017-01-01 03:19:38+05</DATELINE>
<TEXT>لاہور(وقائع نگار) سال 2016 احتجاجوں اور دھرنوں کا سال رہا، شہر میں سال 2016 کے دوران 1621 احتجاجی مظاہرے اور جلوس نکالے گئے۔ سال 2016 میں سول ایڈمنسٹریشن کے خلاف احتجاج کی شرح سب سے زیادہ رہی جبکہ پولیس کے خلاف بھی 100 سے زائد احتجاج کیے گئے۔2016میں سیاسی درجہ حرارت عروج پر رہا، پورا سال مظاہروں کی بھر مار رہی، کوئی دن ایسا نہیں رہا جس دن شہر کی سڑکوں پر کوئی احتجاج نہ ہوا ہو۔ سال 2016 میں 1322 احتجاجی مظاہرے، 184 جلوس اور ریلیاں جبکہ 94 احتجاجی جلسے کیے گئے۔ احتجاج کرنے والوں میں ٹیچرز کسان، طلبا، ڈاکٹرز، پیرا میڈیکل سٹاف، ایپکا اور مزدور شامل تھے۔2016 میں سول ایڈمنسٹریشن کے خلاف احتجاج کی شرح سب سے زیادہ رہی، سول ایڈمنسٹریشن کے خلاف 900 سے زائد احتجاج ہوئے جبکہ پولیس کے خلاف 124 مظاہرے کیے گئے، سال 2016 میں سڑکوں پر لوگ اپنے مطالبات کے لیے احتجاج تو کرتے رہے لیکن متعدد احتجاج ایسے رہے جن کا کوئی حل نہیں نکالا جا سکا۔</TEXT>
