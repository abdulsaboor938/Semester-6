<DOCNO>1566968</DOCNO>
<HL>یوم مئی پر ملتان سمیت ملک بھر میں تقریبات‘ ریلیاں</HL>
<AUTHOR>نوائے وقت</AUTHOR>
<DATELINE> Pakistan 2018-05-02 06:17:07+05</DATELINE>
<TEXT>ملتان (نمائندہ خصوصی‘ نمائندوں سے) مزدوروں کے عالمی دن کے موقع پر ملک بھر کی طرح گزشتہ روز ملتان میں بھی مختلف سرکاری محکموں کی مزدور تنظیموں ، یونینز ، لیبر تنظیموں ، یونینز ، این جی اوز کی طرف سے جلسے جلوسوں ، ریلیاں نکالی گئیں جن سے مزدور رہنمائوں نے خطاب کرتے ہوئے مزدوروں کی عظمت شہدائے شگاکو کو خراج تحسین پیش کیا اور مزدوروں کے حقوق کیلئے قانون سازی کرنے مزدور کی اجرت کم از کم ایک تولہ سونا کے برابر کرنے بارے مطالبات پیش کئے ۔ تقریبات میں آل پاکستان ریٹائرڈ ایمپلائیز ویلفیئر ایسوسی ایشن کے زیر اہتمام محنت کشوں کی فلاح و بہبود کے حوالے سے زیر صدارت محمد افضل خضری ایک فکری نشست کا انعقاد کیا گیا اس موقع پر انہوں نے کہا کہ یوم مئی ایک رسمی دن بن کر رہ گیا ہے ۔ حکومت یا کوئی بھی ادارہ عام محنت کش کی حالت بہتر بنانے کیلئے توجہ نہیں دے گا ۔ سیاسی جماعتیں بھی مزدور مفادات کو رسمی طور پر ہی ادا کر رہی ہیں ۔ عملی طور پر اقدامات نہیں کئے جارہے ۔ بلوچ ویلفیئر آرگنائزیشن کے زیر اہتمام منعقدہ طور پر اقدامات نہیں کئے جارہے ۔ بلوچ ویلفیئر آرگنائزیشن کے زیر اہتمام منعقدہ جلسہ سے عبدالحمید خان بلوچ ، محمد اعجاز حسین خان بلوچ نے خطاب کرتے ہوئے کہا کہ شکاگو کے مزدوروں نے جانوں کا نذرانہ دیکر دنیا صنعت کو فروغ دیا ۔ حکومتی سطح پر مزدوروں کا استحصال بند کیا جائے ۔ ڈیوٹی کے دوران فوت ہو نے والے مزدور کے بچے کی مفت تعلیم کفالت کا بندوبست کیا جائے ۔ ریلوے ورکرز یونین کے تحت لوکو شیڈ ملتان سے ریلوے سٹیشن تک ریلی نکالی گئی ۔ جس کی قیادت چوہدری اجمل ، شیخ محمد رفیق ، عبداللہ خان ، محمد اسلم ، رانا تسلیم نے کی ۔ آل ملتان مزدا منی گڈز ٹرانسپورٹ اونرز ایسوسی ایشن کے زیر اہتمام نکالی گئی ریلی سے خطاب کرتے ہوئے محمد عمران ، فہیم الدین قریشی ، چوہدری ظفر اقبال نے کہا کہ قیام پاکستان سے لیکر آج تک محنت کشوں کیلئے کوئی پالیسی نہ بن سکی ہے ۔ مزدور بد حال اور درمیان طبقے کا جینا حرام ہو چکا ہے ۔ آل پاکستان ورکرز اتحاد فیڈریشن کے زیر اہتمام نکالی گئی ریلی سے خطاب کرتے ہوئے ملک خدا بخش بھٹہ ، شیخ شبیر احمد نے کہا کہ شگاکو کے مزدوروں نے یکم مئی کو جانیں قربان کرکے تاریخ رقم کردی تھی اسی طرح کالونی ٹیکسٹائل مل کے شہداء نے بھی تاریخ رقم کی ، آج تک ان کے قاتلوں کو گرفتار نہیں کیا جاسکا ۔ سوشل ریسرچ پاکستان اور ایجوکیشنل اینڈ سوشل فورم کے زیر اہتمام منعقدہ سیمینار سے خطاب کرتے ہوئے ملک محمد عمران کمبوہ ، دیگر نے کہا کہ مزدور کسی بھی معاشرہ کی ترقی میں ریڑھ کی ہڈی کی حیثیت رکھتا ہے ۔ اس لئے اس کے معاوضہ مہنگائی کے تناسب سے اضافہ کیا جائے ۔ پاکستان واپڈا ہائیڈرو ورکرز یونین کے زیر اہتمام بختیار لیبر ہال سے غلام رسول گجر کی زیر قیادت ریلی نکالی گئی جس سے خطاب کرتے ہوئے سجاد بلوچ ، شکیل بلوچ سجاد احمد بلوچ نے کہا کہ سامراجی قوتیں مزدوروں کے اتحاد کو ختم کرنا چاہتی ہیں ۔ مزدوروں کو نہ چھیڑا جائے نہیں تو خونی انقلاب آئے گا ۔ امن پنجاب رکشہ یونین کے زیر اہتمام نکالی گئی ریلی کی قیادت ادریس بٹ ، محمد سعید ، صوفی محمد صدیق ، میر عاشق حسین نے کی ۔ ہیلپز لیبر بیورو جنوبی پنجاب کے زیر اہتمام منعقدہ جلسہ سے خطاب کرتے ہوئے سید احمد مجتبیٰ گیلانی ، سید علی حیدر گیلانی نے کہا کہ پیپلز پارٹی غریب مزدور کسان اور بے روزگاروں کی جماعت ہے دریں اثناء وفاقی وزیر سید جاوید علی شاہ نے کہا ہے کہ میاں نواز شریف اور وزیراعلیٰ پنجاب مزدوروں کے مسائل کے حل کے لئے خصوصی دلچسپی رکھتے ہیں ۔ وہ گزشتہ روز یوم مئی کے سلسلہ میں سینئر نائب صدر مسلم لیگ لیبر ونگ میاں محمد رزاق کی رہائش گاہ پر منعقدہ تقریب سے خطاب کر رہے تھے ۔ انہوں نے کہا کہ مسلم لیگ کی حکومت نے مزدور کی تنخواہ 15000 مقرر کی ہے ۔ پنجاب میں ہسپتالوں کو اپ گریڈ کیا ہے ۔ خواجہ فرید ہسپتال کو 50 بیڈ سے 100 بیڈ کیا ہے ۔ ملتان میں ورکرز ویلفیئر سکول کو ہائر سیکنڈری سکول کا درج دیا ہے ۔ جلال پور پیروالا میں سکول کا قیام ، میرج گرانٹ ، ڈیتھ گرانٹ میں اضافہ مسلم لیگ ن کا کارنامہ ہے ۔ اس موقع پر مجید شاہ و دیگر بھی موجود تھے ۔ ورکرز یونین سی بی اے پاک عرب فرٹیلائزر ملتان کے زیر اہتمام مزدوروں کے عالمی دن کے موقع پر ریلی نکالی گئی جس کی قیادت ورکرز یونین سی بی اے کے صدر ملک غلام دستگیر میتلا نے کی ۔ مسلم لیگ ن لیبر ونگ کے زیر اہتمام ڈویژنل صدر غفار اعوان کی زیر صدارت اجلاس منعقد ہوا جس میں شاہد مختار لودھی ، منیر اختر لنگاہ ، حاجی ارشد بوٹا ، رائو ابرار ، عابد باکسر ، منظور کھوسہ ، مطیع الحسن بخاری و دیگر نے بھی شرکت کی ۔ شرکاء کا کہنا تھا کہ جدید اور صنعتی معیشت کا خواب پرعزم ، محنتی اور ہنر مند افرادی قوت کے بغیر شرمندہ تعبیر نہیں ہوسکتا ۔ مسلم لیگ ن کے رہنماء و چیئر مین یوسی 9 شیخ ندیم اکبر اور لیگی رہنماء شیخ عبیدالرحمن نے عالمی یوم مزدور کے موقع پر مزدوروں کے ساتھ ملکر ان کے کام میں ہاتھ بٹا کر اظہار یکجہتی کیا ۔ انہوں نے کہا کہ یکم مئی 1886ء کو امریکا کے شہر شکاگو کے مزدور ، سرمایہ داروں اور صنعتکاروں کی جانب سے کئے جانے والے استحصال کے خلاف سڑکوں پر نکلے تو پولیس نے پرامن جلوس پر فائرنگ کرکے سینکڑوں مزدوروں کو ہلاک اور زخمی کردیا جبکہ درجنوں کو حق کی آواز بلند کرنے کی پاداش میں تختہ دار پر لٹکا دیا گیا لیکن یہ تحریک ختم ہونے کے بجائے دنیا بھر میں پھیلتی چلی گئی ۔ صوبائی محکمہ مواصلات و تعمیرات پنجاب پی ڈبلیو ڈی ایمپلائیز یونین ملتان زون کے زیر اہتمام یوم مئی سے سرکل ملتان میں جلسہ منعقد ہوا ۔ ملتان پریس کلب تک ریلی نکالی گئی جس کی قیادت مرکزی نائب صدر رئیس قریشی نے کی ۔ جس میں خانیوال ، وہاڑی ، لودھراں اور ملتان سے کثیر تعداد میں عہدیداروں اور ملازمین نے شرکت کی ۔ ملتان سینٹرل کی صدر مینا غوری نے مزدوروں کے اعزاز میں استقبالیہ تقریب کا اہتمام کیا گیا جس میں سیکرٹری کلب سائرہ نقوی ، ماہم سمیت مختلف اداروں میں کام کرنے والے مردو خواتین مزدوروں نے شرکت کی ۔ جے یو آئی کے مولانا ڈاکٹر عتیق الرحمن اکبر نے یوم مئی کے سلسلہ میں منعقدہ تقریب سے خطاب کرتے ہوئے کہا ہے کہ مزدور اللہ کا دوست ہے ۔ مولانا غلام مصطفی فردوسی نے کہا کہ مزدور کے نام پر پلنے والی این جی اوز اے سی کمروں میں سیمینار کر کے مزدور کے ساتھ اظہار یکجہتی کرتی ہیں ۔ کوئی بھی کسی بھٹہ مزدور ، دیہاڑی دار مزدور کے قریب کھڑا ہونا گوارا نہیں کرتا ۔ عوام ورکرز پارٹی ملتان کے زیر اہتمام مزدوروں کے عالمی دن کے موقع پر نواں شہر چوک ملتان سے پریس کلب تک ایک ریلی نکالی گئی ۔ ریلی میں ملتان کی مختلف یونینز کے نمائندگان ، وکلاء ، طلباء سمیت دیہات سے تعلق رکھنے والی محنت کش خواتین کی کثیر تعداد نے شرکت کی ۔ ریلی کی قیادت عوامی ورکرز پارٹی ملتان کی صدر صبیحہ چوہدری ، نذیر احمد ، پرویز اقبال بودلہ ، مبشر حسین طالب ، ملک سرفراز کمبوہ نے کی۔ پنجاب ٹیچرز یونین کے رہنمائوں سردار عابد فرید بزدار ، رانا الطاف حسین اور طاہر وڑائچ نے کہا ہے کہ مزدوروں کا دن منانے کی بجائے مزدوروں کو ان کے حقوق دئیے جائیں ، موم بتی مافیا اور این جی اوز صرف زبانی جمع خرچ پر مزدوروں کے حقوق کی بات کرتے ہیں ۔ مساوات سوشل ویلفیئر سوسائٹی آرگنائزیشن کے چیئر مین سلیم شہزاد نے کہا ہے کہ مزدوروں کا ہر دور میں استحصال کیا گیا ہے ۔ یہی وہ طبقہ ہے جس کی وجہ سے کاروبار زندگی چل رہا ہے ۔ ایڈورکرز فرنٹ اور پاکستانی سرائیکی پارٹی کے زیر اہتمام عالمی یوم مزدور پر ریلی نکالی گئی جس سے خطاب کرتے ہوئے ملک اللہ نواز وینس ، احمد نواز سومرو ، ملک جاوید چنڑ و دیگر نے کہا کہ مزدوروں کے حقوق کیلئے ہر یکم مئی کو آواز بلند کی جاتی ہے ۔ اس کے بعد ان کا کوئی پرسان حال نہیں ہوتا ہے ۔ مزدوروں کے حقوق کیلئے کام کرنے والی سماجی تنظیم ایکشن اگینٹ پاورٹی کے ایگزیکٹیو ڈائریکٹر سرفراز کلیمنٹ نے کہا ہے کہ پاکستان میں آئے روز مزدوروں کا استحصال ہورہا ہے ۔ بے روزگاری ، غربت اور مہنگائی کی وجہ سے مزدور دو وقت کی روٹی سے محروم ہے ہمیں چاہیے کہ ہم مزدوروں کو روزگار کے مواقع فراہم کرنے کیلئے اپنا کردار ادا کریں ۔ ان خیالات کا اظہار انہوں نے گزشتہ روز یوم مزدور کے موقع پر ایکشن اگینسٹ پاورٹی کے زیر اہتمام اینٹوں کے بھٹے پر کام کرنے والے مزدوروں کے ساتھ منعقدہ تقریب سے خطاب کرتے ہوئے کیا۔ وہاڑی سے خبر نگار کے مطابق یکم مئی مزدوروں کاعالمی دن کی مناسبت سے وہاڑی میں مختلف تنظیموں کی طرف سے دنیابھرکے مزدوروں کے ساتھ یکجہتی کااظہارکیاگیااورشکاگوکے مزدور شہداء کوخراج عقیدت پیش کرنے کیلئے ریلیاں نکالی گئیں۔یکم مئی مزدوروں کے عالمی دن کی مناسبت سے لاز ویلفیر سٹوڈنٹ ایسویشن ،اتحادکاراینڈرکشہ یونین، اورمیونسپل ایمپلائزیونین نے ریلیاں نکالیں جوکہ بلدیہ چوک سے شروع ہوکرمختلف بازاروں کے چکرلگاتے ہو ئے پریس کلب کے سامنے اختتام پذیر ہوئیں ریلیوں کے اختتام پرمزدور راہنماؤں میں عبدلوھاب چیرمین لاء سٹوڈنٹ ویلفیر ایسوسی ایشن ،صدر زبیر سرگانہ ،جنرل سیکرٹری رائے اکرام، نائب صدر دانیال لڑکا ،نائب صدر میاں جعفر، انفارمیشن سیکرٹری حمزہ سلیم، فخر ڈاھا، رانا شعیب، ذوالفقار برکی، افضال لڑکا، سرفراز بھٹی، سردار عثمان، شہزاد لودھرا ،ذکااللہ، راو شاہد و دیگر سٹوڈنٹ ریلی میں شریک تھے۔ لاء ویلفیر سٹوڈنٹ ایسویسی ایشن کے چیرمین عبدلوھاب نے کہا خطاب کرتے ھوے کہا کہ مزدور ہمارے ملک کا اثاثہ ہیں اور ان کے حصول کے لیے ہمیشہ اپنی آواز بلند کرتے رہیں گے شکاگوکے مزدوروں نے اپنی جانوں کی قربانی دے کرہمیشہ کیلئے مزدوروں کاسرفخرسے بلندکردیاان شہداء کوخراج عقیدت پیش کرتے ہیں اورحکومت سے مطالبہ کرتے ہیں کہ ایک تولہ سوناکی قیمت کے مطابق مزدورکی تنخواہ مقررکرے اورتمام محکموں کے کنٹریکٹ ملازمین کومستقل کرنے کے احکامات جاری کرے۔میلسی سے خبر نگار کے مطابق یکم مئی مزدوروں کے عالمی دن کی مناسبت سے دنیا بھر کے مزدوروں کے ساتھ یکجہتی کا اظہار کرتے ہوئے تحصیل جنرل سیکرٹری پاکستان مسلم لیگ ن چوہدری غیور اسلم کی قیادت میں پریس کلب کے سامنے احتجاجی مظاہرہ کیاگیا۔چوہدری غیور اسلم ،چوہدری حامد خلجی،شیخ نوید احمد،واجد شاہ سمیت دیگر نے اس موقع پر خطاب کیا ۔ بورے والا سے نامہ نگار کے مطابق پاکستان کسان اتحاد کے ضلعی صدر ملک ذوالفقار اعوان،جنرل سیکرٹری چوہدری مہران علی کی قیادت میں کسانوں نے اپنے مرکزی دفتر گلشن رحما ن سے ریلی نکالی ۔ ریلی میں تحصیل صدر ندیم سجاد،محبوب خاں سلدیر،ریاض احمد خاں جملیرا،الیاس گل،چوہدری محمد مہران،عباس علی سنگھیڑا،چوہدری عبدالرشید و دیگر نے شرکت کی ۔ کرم پور سے نامہ نگار کے مطابق کرم پور اور نواحی علاقوں میں یکم مئی مزدوروں کے دن مزدور بھٹوں،کھیتوں اور دیگر جگہوں پر کام کرتے رہے جبکہ سرکاری دفاتر، سکولز و دیگر ادارے بند رہے۔ مختلف اداروں کے زیر اہتمام مزدوروں کے حقوق کے لئے ٹھنڈے کمروں میں سیمینار ،پروگرام منعقد کئے گئے جن میں مزدوروں کی نمائندگی نہ تھی۔ کرم پور میں بھٹوں ،کھیتوں اور دیگر جگہوں پر کام کرنے والے مزدوروں ،دیہاڑی دار افراد غلام رسول، حق نواز، محمد امیر، سرفراز، اللہ دتہ، مریم بی بی ، نذیراں مائی ، محمد شریف ، سلمان ، امام بخش، فتح محمدزوار حسین ،محمد اکمل، رضیہ بی بی ، مستقیم اور دیگر نے سروے میں بتایا کہ ہمیں یکم مئی کے دن سے کوئی دلچسپی نہ ہے۔ ہم غریب مزدور طبقہ ہیں اگر ہم ایک دن کی بھی چھٹی کریں تو روٹی کہاں سے کھائیں۔خانپور بگا شیرسے نامہ نگار، خبر نگار کے مطابق خانپور بگا شیر میں عالمی مزدور ڈے کے موقع پر عبدالحمید خان بلوچ مرکزی کوارڈینیٹر بلوچ ویلفئیر آرگنائزیشن آف پاکستان کی ملکی سطح پر تنظیمی ہدایات کی روشنی میں گزشتہ روز ضلعی نائب صدر مظفر گڑھ بلوچ ویلفئیر سردار غلام یٰسین خان بلوچ کی زیر قیادت روڈ مارچ سن ریز و انڈس ملز سے پریس کلب تک کیا گیا۔۔مقررین نے اپنے اپنے خطاب میں اظہار یکجہتی کے طور پر کہا کہ عالمی سطح پر مزدوروں کا استحصال فوراً بند کیا جائے ۔ مظفرگڑھ سے نامہ نگار کے مطابق آل پاکستان فیڈریشن آف ٹریڈ یونینز کے زیر اہتمام مزدور ڈے کی خصوصی تقریب کا اہتمام کیا گیا جس میں مہمانان خصوصی ملک خیر محمد بدھ اور صوبائی حلقہ پی پی 268 کے امیدوارمحمد راشد شیخ تھے۔ آل پاکستان فیڈریشن آف ٹریڈ یونینز کے صوبائی صدر سید مجاہد کاظمی نے قرارداد پیش کی جس میں مطالبہ کیا گیا کہ بھٹہ مزدوروں کے حقوق کا تحفظ کیا جائے اور انہیں سوشل سیکورٹی کارڈ اوربی او پی کارڈ جاری کیے جائیں۔ ملتان (واثق رؤف‘ سپیشل رپورٹر‘ تصاویر شہزاد نصیر) افسران‘ سرکاری ملازمین اورسرمایہ دار یکم مئی کی سرکاری چھٹی کا لطف اٹھاتے رہے جبکہ عام دیہاڑی دار مزدور یوم مزدور سے بے خبر45 ڈگری سے زائد درجہ حرارت میں پیٹ کے ایندھن کے لئے مزدوری میں مصروف رہے۔ اس موقع پر مزدوروں ملازم حسین‘ محمد مظہر‘ خدا بخش نے ’’نوائے وقت‘‘ فورم میں اظہار خیال کرتے ہوئے کہا کہ زندگی سے آزادی ہی مزدور کا آرام ہے۔ یوم مزدور پر چھٹی کرنے والے مزدور نہیں نہ انہیں پتہ ہے کہ مزدور کیا ہوتا ہے۔ یہ مزدور ہی ہے جو ایک وقت کی روکھی سوکھی کھا کر پاکستان کو چلا رہے ہیں۔ حکومت کو چاہیے کہ وہ ایک عام مزدور کی رجسٹریشن کرے اور کم از کم سال میں یکم مئی کو عام مزدور کو ایک دن کی تنخواہ علاج معالجہ کے پیسے گھر کا راشن مفت دے۔ اگر حکومت ایسا نہیں کر سکتی تو پھر سرکاری افسران ملازمین کی چھٹی ختم کر دے تاکہ یکم مئی کو وہ بھی مزدوروں کے ساتھ کام کر رہے ہوں۔ علی حیدر‘ بابا مجید نے کہا کہ یوم مئی کو کیا ہوا تھا یہ انہیں معلوم نہیں ہے تاہم یہ معلوم ہے کہ آج صاحب کا وہ گھر تعمیر کر رہے ہیں وہ کام پر نہیں گئے بلکہ وہ ہماری نگرانی کر تے رہے۔ ان کی کوشش ہے کہ آج انہوں نے آفس سے چھٹی کی ہے۔ اس کا فائدہ اٹھاتے ہوئے ہم سے دوگنا کام کروا سکیں۔ مرید حسین‘ افضل خان نے کہا کہ حکومت یوم مزدور منانے کا اعلان کر کے دیہاڑی دار مزدوروں کے زخموں پر نمک پاشی کرتی ہے۔ ویہاڑی دار مزدوروں کی عظمت کے نام پر تقریبات منعقد کرنے‘ احتجاجی ریلیاں نکالنے والا مافیا اس روز سرگرم ہو جاتا ہے۔ مزدوروں کے نام پر ریلیاں نکالنے‘ جلسہ کرنے والا مافیا اپنے مفاد کے لئے اس روز سامنے آتے ہیں اس کے بعد پورا سال غائب رہتے ہیں۔ ہمارے پاس اتنا وقت نہیں ایک دن کی چھٹی کر کے جلسے جلوسوں میں شریک ہوں۔ ویسے بھی کونسا پورا ہفتہ کام ملتا ہے۔ بعض اوقات تو دو سے چار دن بھی کام نہیں ملتا جبکہ ایسا بھی ہوتا ہے کہ کام کروانے والا شخص کسی بھی بات پر یا کسی چھوٹے موٹے نقصان پر ناراض ہو کر پورے دن کے پیسے کاٹ لیتا ہے۔ حکومت مزدوروں کے ساتھ اس طرح کی ہونے والی زیادتیوں کے ازالہ کے لئے قانون سازی کرے نہ کہ یوم مزدورکے نام پر چھٹیاں دیتی پھرے۔ دریں اثناء عالمی یوم مزدور کے حوالے سے سیاسی اور لیبر رہنماؤں کا کہنا تھا کہ ملکوں کی تعمیر و ترقی میں ہمیشہ مزدور طبقہ کا کردار سب سے اہم رہا ہے۔ دنیا کے تمام اہم سوشلسٹ و سرمایہ دارانہ نظام مزدور کے حق کا نام لیکر آگے آئے مگر مزدور کو تحفظ دینے میں ناکام نظر آئے۔ آج بھی دنیا میں مزدور کو اس کا حق صرف اسلامی نظام میں نظر آ رہا ہے۔ صرف اسلام ہی مزدور کو اس کی مزدوری‘ ادائیگی کا حق اس کے پسینہ کے خشک ہونے سے پہلے ادا کرنے کی ہدایت دے رہا ہے۔ پاکستان میں مزدوروں کو آج بھی اس کا اصل حق نہیں دیا جا رہا ۔ ان خیالات کا اظہار مختلف سیاسی رہنماؤں نے گزشتہ روز نمائندہ نوائے وقت سے اپنی خصوصی گفتگو میں کیا۔اس سلسلہ میں نمائندہ نوائے وقت سے گفتگو کرتے ہوئے خاندان گیلانیہ کے سربراہ اور مسلم لیگ کے رہنما سید یزدانی گیلانی نے کہا کہ مزدوروں کا عالمی دن یوم مئی یہ احساس دلاتا ہے کہ ہمیں اپنے اردگرد کام کرتے اس طبقہ کے حقوق کا احساس کرنا ہو گا۔ رہنما مسلم لیگ ن اللہ نواز خان درانی نے کہا کہ مزدوروں کو حق نہ دیکر کوئی بھی قوم و ترقی نہیں کر سکتی ۔ اس طبقہ کے لئے ہمیں ملکر کوششیں کرنا ہونگی۔ معروف مزدور‘ سیاسی و سماجی رہنما ممتاز علی خان نے کہا کہ مزدوروں کے حقوق کے نام پر لوٹ مار تو کی جاتی رہی ہے مگر آج تک کسی نے بھی مزدوروں کے حقوق صحیح معنوں میں نہیں دئیے جاتے۔ مسلم لیگ ن لیبر ونگ پنجاب کے نائب صدر شاہد مختار لودھی نے کہا کہ حکومت نے مزدوروں کے لئے بے پناہ اقدامات اٹھائے ہیں۔ مسلم لیگ ’’ن‘‘ لیبر ونگ کے رہنما ملک عبدالغفار اعوان نے کہا کہ مزدوروں کے لئے ہمیں ابھی بہت کچھ کرنا ہے۔ مسلم لیگ ن کے رہنما مسعود قریشی نے کہا کہ مسلم لیگ ن نے مزدور طبقہ کا ہمیشہ خیال کیا ہے۔ مسلم لیگ ن لیبر ونگ کے رہنما حفیظ احمد جوئیہ نے کہا کہ مزدوروں کا حق لینے کے لئے ہماری جدوجہد پہلے بھی جاری تھی اور آئندہ بھی جاری رہے گی۔ رہنما مسلم لیگ ن عبدالرحمن نے کہا کہ مزدور کا اصل حق اسلام کے آفاقی نظام میں پوشیدہ ہے۔</TEXT>
