<DOCNO>398834</DOCNO>
<HL>شکست خوردہ سیاستدان دھرنوں اور جلوسوں سے سی پیک کو روکنا چاہتے ہیں : شہباز شریف</HL>
<AUTHOR>روزنامہ پاکستان</AUTHOR>
<DATELINE> Pakistan 2016-09-26 05:40:17+05</DATELINE>
<TEXT>لاہور(سٹی رپورٹر) وزیراعلیٰ پنجاب محمد شہبازشریف نے کہا ہے کہ وزیراعظم محمد نوازشریف کی قیادت میں صوبہ پنجاب اور ملک میں ترقیاتی کام تیزی سے ہو رہے ہیں لیکن شکست خوردہ عناصر اور تھکے ہوئے سیاستدان ترقی کے اس سفر کو سبوتاژ کرنے کی دوبارہ ناکام کوشش کر رہے ہیں۔ یہ شکست خوردہ ذہن نہیں چاہتے کہ پاکستانی نوجوانوں کا مستقبل سنورے، روزگار ملے، ملک میں ترقی ہو اور خوشحالی کا انقلاب آئے۔ یہ شکست خوردہ ذہن ترقی اور خوشحالی کے سفر میں دوبارہ رخنہ ڈالنے کے درپے ہیں۔ پاکستان کے باشعور عوام تھکے ہوئے سیاستدان اور شکست خوردہ ذہن کو ایک بار پھر شکست دیں گے۔ ایک سیاسی جماعت جس کے سربراہ کو 2018 کے عام انتخابات کی جانب توجہ دینی چاہیئے لیکن ان کا ہدف 2018 کے الیکشن نہیں بلکہ سی پیک ہے جس پر دن رات کام ہو رہا ہے اور سی پیک کے تحت منصوبے بے پناہ تیز رفتاری سے مکمل کئے جا رہے ہیں۔ ساہیوال میں 1320 میگاواٹ کا کول پاو رپراجیکٹ جون 2017 میں مقررہ مدت سے 8 ماہ قبل مکمل ہو جائے گا اور اس بارے چینی کمپنیوں نے یقین دہانی کرائی ہے۔ سی پیک ملک میں ترقی و خوشحالی کا پیغام دے رہا ہے جس سے ہزاروں لوگوں کو روزگار ملے گا۔ عام آدمی کیلئے ترقی اور خوشحالی کا سمندر بہنا شروع ہو چکا ہے لیکن یہ لوگ ترقی کے اس سمندر کے آگے بند باندھنا چاہتے ہیں تاکہ عام آدمی کو فائدہ نہ پہنچے لیکن پاکستان کے 20 کروڑ عوام شکست خوردہ عناصر کی یہ کوشش اپنے ہاتھ سے دفن کر دیں گے اور ترقی رکے گی نہیں بلکہ مزید تیزی سے آگے بڑھے گی۔ تھکے ہوئے سیاستدان اور شکست خوردہ ذہن دھرنوں اور جلوسوں کے ذریعے سی پیک کو روکنا چاہتے ہیں لیکن ان کی یہ کوشش کبھی کامیاب نہیں ہوگی۔وزیر اعلیٰ محمد شہباز شریف نے ان خیالات کا اظہار آج مولانا شوکت علی روڈ پر درخت کو ایک جگہ سے اکھاڑ کر محفوظ طریقے سے دوسری جگہ لگانے کے جدید ٹری ٹرانسپلانٹر ڈیمونسٹریشن کی تقریب کے بعد میڈیا سے گفتگو کرتے ہوئے کیا۔ وزیراعلیٰ شہبازشریف نے کہا کہ اورنج لائن میٹرو ٹرین کے منصوبے کے خلاف بھی پی ٹی آئی اور پیپلز پارٹی کے لوگ عدالت گئے ۔ عدالت عالیہ کا ریکارڈ منگوا کر چیک کر لیں کہ ان پارٹیوں کے وکلاء نے اس منصوبے کے حوالے سے گھٹیا الزامات لگائے کہ اربوں روپے کی کرپشن ہوئی ہے لیکن میں نے قوم کو گواہ بنا کر کہا کہ اس منصوبے میں قوم کے 80 ارب روپے کی بچت ہوئی ہے اور میں اپنے خون سے لکھ کر دینے کیلئے تیار ہوں کہ اس منصوبے میں ایک پائی کی بھی کرپشن ثابت ہو جائے تو قیامت تک میں آپ کا دیندار ہوں گا، عدالت عالیہ نے اس بارے 300 صفحات پر مبنی فیصلہ دیا لیکن ایک لفظ بھی کرپشن کے بارے نہیں لکھا گیا۔ یہ امانت،دیانت اور محنت کی جیت ہے ۔ انہوں نے کہا کہ شکست خوردہ سیاست دان نہیں چاہتے کہ عام آدمی کو میٹرو ٹرین جیسی جدید اور عالمی معیار کی سفری سہولت ملے جس میں مزدور، استاد، نرس، طالب علم، کسان، بیوہ، وکیل اورمحنت کش اڑھائی گھنٹے میں طے ہونے والے 27 کلومیٹر کے سفر کو 45 منٹ میں طے کریں گے۔ یہ عناصر عام آدمی کو کیڑا مکوڑا سمجھتے ہیں اور خود تو بڑی بڑی گاڑیوں میں گھومتے ہیں اور غریب کو آسانیاں دینے کیلئے منصوبوں میں رکاوٹیں کھڑی کرتے ہیں لیکن میں ان عناصر کو ایسا نہیں کرنے دوں گا اور غریبوں کو سہولتوں کی فراہمی کے منصوبوں کیلئے آخری حد تک جاؤں گا۔ میرا عوام سے وعدہ ہے کہ جب تک جان میں جان ہے، میں صوبے کے عوام کی خدمت کرتا رہوں گا۔ کچھ بھی ہو جائے کسی کے دباؤ میں نہیں آؤں گا اور عام آدمی، مزدور، محنت کش، طالب علم، بیوہ، ڈاکٹر، نرس اور اپنے بہن بھائیوں کی خدمت کیلئے خون کا آخری قطرہ بھی بہا دوں گا۔ انہوں نے کہا کہ پاکستان کی تاریخ میں پہلی بار جدید ٹری ٹرانسپلانٹر متعارف کرایا گیا ہے۔ درخت زندگی کو حیات بخشتے ہیں اور ماحول کو خوبصورت بناتے ہیں۔ جدید ٹری ٹرانسپلانٹر کے ذریعے درخت کو ایک جگہ سے اکھاڑ کر دوسری جگہ لگانے کا آج کامیاب مظاہرہ کیا گیا اور اس جدید طریقہ کار کو پنجاب بھر میں پھیلائیں گے۔ وزیراعلیٰ نے خواجہ احمد حسان، وائس چیئرمین پی ایچ اے افتخار احمد، ڈی جی پی ایچ اے اور لاہور کی انتظامیہ کو مبارکباد دیتے ہوئے کہا کہ اس طرح جدت کے ساتھ کام کرکے بہتری لانا ہم سب کی ذمہ داری ہے اور میں عوام کو پیغام دینا چاہتا ہوں کہ موجودہ حکومت وزیراعظم محمد نوازشریف کی قیادت میں ایک عزم کے ساتھ عوامی خدمت کر رہی ہے۔ ہمارا ہر قدم عوام کی فلاح و بہبود کیلئے اٹھ رہا ہے۔ پہلے کسی منصوبے کیلئے درخت کاٹنا پڑتے تھے اور دل کو بھی تکلیف پہنچی تھی لیکن اب اس نئی ٹیکنالوجی کی مدد سے درخت کٹیں گے نہیں بلکہ ایک جگہ سے دوسری جگہ لگائے جائیں گے۔ وزیراعلیٰ نے سول سوسائٹی اور لاہور بچاؤ تحریک کو بھی مبارکباد دیتے ہوئے کہا کہ ان لوگوں کو عدالت جانے کی توفیق تو ہوئی لیکن اس طریقہ کار پر عملدرآمد کے حوالے سے انہوں نے کچھ نہیں کیا۔ کاش یہ اس بارے حکومت کو ہی آگاہ کر دیتے۔ قبل ازیں وزیراعلیٰ نے ٹری ٹرانسپلانٹر کے ذریعے پام ٹری کو زمین میں دوبارہ لگانے کا مظاہرہ دیکھا۔ اس موقع پر ڈی جی پی ایچ اے نے وزیراعلیٰ کو بریفنگ دی۔خواجہ احمد حسان، کمشنر لاہور ڈویژن، ڈی جی پی ایچ اے، وائس چیئرمین پی ایچ اے، ڈی سی او لاہور اور متعلقہ حکام بھی اس موقع پرموجود تھے۔دوسری طرف وزیراعلیٰ پنجاب محمد شہبازشریف کی زیر صدارت اعلی سطح کا اجلاس منعقد ہو ا جس میں چھوٹے کاشتکاروں کو بلا سود قرضوں کی فراہمی کے پروگرام کا جائزہ لیا گیا۔وزیر اعلی محمد شہباز شریف نے اجلاس سے خطاب کرتے ہوئے کہا کہ پنجاب حکومت نے اپنے وعدے کے مطابق کاشتکاروں میں بلاسود قرضوں کی فراہمی کا پروگرام مرتب کیا ہے جس کے تحت اربوں روپے کے بلا سود قرضے کاشتکاروں میں تقسیم کئے جائیں گے اورپنجاب حکومت کے اس اقدام سے چھوٹے کاشتکاروں کو ریلیف ملے گا ۔ بلاسود قرضوں کے پروگرام سے زراعت کو بے پناہ فائدہ پہنچے گااور کاشتکاروں کو اپنے پاؤں پر کھڑا کرنے میں مدد ملے گی ۔ بلاسود قرضوں کی تقسیم کے پروگرام کا مارک اپ پنجاب حکومت برداشت کرے گی۔ وزیر اعلی نے کہا کہ زراعت کو قومی معیشت میں ریڑھ کی ہڈی کی حیثیت حاصل ہے اور پنجاب حکومت نے زرعی شعبے کو اپنی ترجیحات میں سرفہرست رکھا ہے۔ زراعت کی ترقی اور کسانوں کی خوشحالی کے لئے انقلابی نوعیت کے اقدامات کئے گئے ہیں۔ بلا سود قرضوں کی فراہمی کا پروگرام تاریخ ساز زرعی پیکیج کا حصہ ہے ۔ کاشتکار خوشحال ہو گا تو زرعی معیشت مضبوط ہو گی اور ملک ترقی کرے گا۔پنجاب حکومت نے زرعی معیشت کو پائیدار بنیادوں پر استوار کرنے کے لئے زرعی کمیشن بھی قائم کر دیا ہے۔انہوں نے کہا کہ اپنی محنت سے زمین سے غلہ پیدا کرنے والے کاشتکار میرے بھائی ہیں اور ان کے مفادات کا تحفظ کرنے کے لئے حکومت موثر اقدامات اٹھا رہی ہے ۔وزیر اعلی نے بلا سود قرضوں کی فراہمی کے پروگرام کو تیزی سے آگے بڑھانے کے لئے سٹیرنگ کمیٹی تشکیل دینے کی ہدایت کرتے ہوئے کہا کہ کمیٹی کاشتکاروں کو بلا سود قرضوں کی فراہمی کے پروگرام پر عملدرآمد کیلئے فوری اقدامات اٹھائے گی۔صوبائی وزراء ڈاکٹر فرخ جاوید، عائشہ غوث پاشا، صدر زرعی ترقیاتی بنک ، صدر بنک آف پنجاب اور دیگر اعلی حکام نے اجلاس میں شرکت کی۔ شہباز شریف لاہور(سٹی رپورٹر ) وزیر اعلیٰ پنجاب محمد شہباز شریف نے کہا ہے کہ پاکستان کو دہشت گردی اور توانائی بحران کا سامنا ہے اور وزیراعظم محمد نوازشریف کی قیادت میں پاکستان مسلم لیگ (ن) کی حکومت ان چیلنجز سے نمٹنے کیلئے پرعزم ہے۔ سیاسی و عسکری قیادت نے مل کر دہشت گردی کے ناسور کے خاتمے کا فیصلہ کیا اور 3 برس کے دوران دہشت گردی کے خاتمے کے حوالے سے شاندار کامیابیاں ملی ہیں۔پوری قوم دہشت گردی کے خاتمے کیلئے متحد ہے۔آپریشن ضرب عضب نے دہشت گردوں کی کمر توڑ کر رکھ د ی ہے۔پاکستانی قوم اور افواج پاکستان نے دہشت گردی کے خلاف جرأت و شجاعت کی نئی تاریخ رقم کی ہے۔دہشت گردی کے واقعات میں 50 ہزار سے زائد پاکستانیوں نے جام شہادت نوش کیا جس کی دنیا میں کوئی مثال نہیں ملتی۔دہشت گردی ایک عالمی مسئلہ ہے اور اس کے خاتمے کیلئے اقوام عالم کو مل کر کام کرنا ہوگا۔ صوبے میں امن و امان کے قیام کیلئے پولیس فورس کو جدید تقاضوں سے ہم آہنگ کیا گیا ہے اوردہشت گردی کے خاتمے کیلئے جدید آلات اور تربیت سے لیس انسداد دہشت گردی فورس کا قیام عمل میں لایا گیا ہے۔ وزیر اعلیٰ نے واضح کیا کہ پاکستان ایک پرامن ملک اور خطے میں امن کا خواہاں ہے۔ وزیراعلیٰ محمد شہبازشریف نے ان خیالات کا اظہار آج جرمن میڈیا سے تعلق رکھنے والے صحافیوں سے گفتگو کرتے ہوئے کیا۔ وزیراعلیٰ نے جرمن صحافیوں سے خطے میں امن و امان کی صورتحال، مسئلہ کشمیر، دہشت گردی کے خاتمے کیلئے کئے جانے والے اقدامات، ترقیاتی منصوبوں، سی پیک اور دیگر اہم امور کے حوالے سے تفصیلی گفتگو کی۔وزیر اعلیٰ نے کہا کہ کشمیر کا مسئلہ حل کئے بغیر خطے میں پائیدار امن قائم نہیں ہوسکتا۔کشمیر کے مسئلے کو اقوام متحدہ کی قراردادوں اور کشمیری عوام کی امنگوں کے مطابق حل کیا جانا ضروری ہے۔ کشمیری عوام اپنی آزادی کی جنگ لڑ رہے ہیں۔ مقبوضہ کشمیر میں بھارت نے نہتے کشمیریوں پر ظلم و جبر کی انتہا کردی ہے۔بھارت ظلم و ستم کے ذریعے کشمیریوں کی آزادی کی تحریک کو نہیں دبا سکتا کیونکہ کشمیر کا مسئلہ انسانیت ، انسانی حقوق اور آزادی کا مسئلہ ہے۔عالمی ضمیر کو اب جاگنا ہوگا اور بھارتی مظالم کو روکنے کیلئے اپنا موثر کردار ادا کرنا ہوگا۔وزیر اعلیٰ نے کہا کہ گجرات میں اس وقت ہزاروں بے گناہ مسلمانوں کا خون بہایا گیا تھاجب مودی وزیراعلیٰ تھے۔ مقبوضہ کشمیر میں انسانی حقوق کی خلاف ورزی پر عالمی برادری کی خاموشی کا کوئی اخلاقی جواز نہیں۔ عالمی برادری کو کشمیر میں آگ اور خون کے کھیل کو بند کرانے کیلئے بھارت پر دباؤ ڈالنا چاہیئے۔ آزادی کیلئے جدوجہد کرنے والے کشمیریوں پر بھارت کی بربریت اور سفاکیت سے جمہوریت کے نام نہاد علمبردار کا اصل چہرہ سامنے آ گیا ہے، اب اقوام عالم مسئلہ کشمیر کے حل کیلئے اپنا کردار ادا کرے۔انہوں نے کہا کہ وزیراعظم محمد نوازشریف نے اقوام متحدہ میں کشمیری عوام کی صحیح معنوں میں ترجمانی کی ہے اور پاکستان کشمیری عوام کی اخلاقی اور سفارتی امداد جاری رکھے گا۔ وزیر اعلیٰ نے پاک چین اقتصادی راہداری کا ذکر کرتے ہوئے کہا کہ یہ منصوبہ گیم چینجر کی حیثیت رکھتا ہے۔46 ارب ڈالر کے اس تاریخی منصوبے سے پاکستان ترقی و خوشحالی کی راہ پر گامزن ہوگا اور سی پیک خطے سے دہشت گردی و انتہاپسندی کے خاتمے اور غربت میں کمی لانے کیلئے اہم کردار ادا کرے گا۔ اربوں روپے کی چینی سرمایہ کاری سے پاکستان کے عوام کیلئے روزگار کے لاتعداد مواقع پیدا ہو رہے ہیں۔ وزیراعلیٰ نے کہا کہ بجلی کے منصوبوں کی تکمیل سے ملک سے جلد اندھیرے چھٹ جائیں گے اور ترقی کا عمل تیز ہوگا۔ وزیر اعلیٰ نے کہا کہ شفافیت اور گڈ گورننس پاکستان مسلم لیگ (ن) کا طرہ امتیاز ہے اورہمارے تمام منصوبے شفافیت کا منہ بولتا ثبوت ہیں۔ تعلیم، صحت، زراعت سمیت دیگر شعبوں کی ترقی کیلئے انقلابی اقدامات کئے گئے ہیں اورصوبے میں ای گورننس اور انفارمیشن ٹیکنالوجی کو فروغ دے کر محکموں کی کارکردگی کو بہتر بنایا گیا ہے۔ وزیر اعلیٰ نے کہا کہ جرمن ایک عظیم قوم ہے جس نے محنت اور ہمت سے ہر شعبے میں بھرپور ترقی کی۔پنجاب میں فنی تعلیم سمیت مختلف شعبوں میں جرمن کمپنیوں کا تعاون حاصل ہے اورجرمنی کا پاکستان کی ترقی میں بھی کردار قابل ستائش ہے۔ وزیر اعلیٰ نے زور دیا کہ جرمنی نے جس طرح شام کے پناہ گزینوں کو پناہ دے کر انسانیت کی خدمت کی ہے، اسی طرح وہ مسئلہ کشمیر کے حل اور نہتے کشمیریوں پر بھارت کے ظلم کو رکوانے کیلئے اپنا کردار ادا کرے۔ وزیراعلیٰ نے جرمن میڈیا کے نمائندوں کی جانب سے مختلف پوچھے گئے سوالات کے جامع جواب دیئے۔وزیراعلیٰ سے ملاقات کرنے والے جرمن صحافیوں میں مینجنگ ایڈیٹر’’ڈیر ٹیگس پیجل‘‘ (Der Tagesspiegel) انگرڈ میولر(Ms. Ingrid Muller) ، ’’ڈوئچے ویلے‘‘ (Deutsche Welle) کے سیاسی امور کی ماہر نومی کونارڈ(Ms. Naomi Conrad) ، خارجہ و سکیورٹی امور کے ماہرصحافی ڈینیئل ڈیلن پیٹر بومر (Mr. Daniel Dylan Peter Bohmer) اور دیگر شامل تھے۔ترجمان پنجاب حکومت سید زعیم حسین قادری، سیکرٹری انفارمیشن، چیئرمین وزیراعلیٰ ٹاسک فورس برائے انفارمیشن اینڈ کلچر، پریس سیکرٹری ٹو وزیراعلیٰ بھی اس موقع پر موجود تھے۔</TEXT>
