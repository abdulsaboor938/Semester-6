<DOCNO>1668976</DOCNO>
<HL>حکومت مطالبات ماننے پر مجبور‘ زاہد حامد مستعفی‘ دھرنا ختم: تحریک لبیک سے معاہدہ پر فوجی افسر کے بھی دستخط</HL>
<AUTHOR>نوائے وقت</AUTHOR>
<DATELINE> Pakistan 2017-11-28 04:34:02+05</DATELINE>
<TEXT>اسلام آباد + راولپنڈی + لاہور (وقائع نگار خصوصی+ نوائے وقت رپورٹ + کامرس رپورٹر+ ایجنسیاں+ نامہ نگاران+ نمائندگان) حکومت دھرنے والوں کے مطالبات ماننے پر مجبور ہو گئی۔ وفاقی دارالحکومت میں فیض آباد کے مقام پر 22 روز سے جاری مذہبی جماعت تحریک لبیک کا دھرنا حکومت اور مذہبی جماعت کے درمیان ہونے والے معاہدے کی روشنی میں ختم ہوگیا اور دھرنے کے شرکا نے علاقہ خالی کردیا۔ وفاقی وزیرقانون زاہدحامد اپنے عہدے سے مستعفی ہوگئے‘ میجر جنرل فیض حمید کے ذریعے طے پانے والے 6 نکاتی معاہدے کے مطابق ختم نبوت کے قانون کی شق میں تبدیلی کے حوالے سے راجہ ظفرالحق کی انکوائری رپورٹ 30 دن میں منظرعام پر لائی جائے گی‘ دھرنا شرکاء کے خلاف حکومتی آپریشن کی انکوائری کے لئے ایک بورڈ تشکیل دیا جائے گا جو تیس روز کے اندر اپنی رپورٹ مکمل کرے گا اور ذمہ داروں کا تعین کرے گا‘ دھرنے کے آغاز سے اختتام تک ہونے والے سرکاری اور غیرسرکاری املاک کے نقصان کا تعین کرکے اس کا ازالہ وفاقی اور صوبائی حکومتیں کریں گی‘ ملک بھر سے گرفتارہونے والے تحریک لبیک کے کارکنان کو 3 دن کے اندر رہا‘ کارکنان اور قیادت کے خلاف درج مقدمات اور نظر بندیاں ختم کردی جائیں گی۔ پیر کی علی طے پانے والے معاہدے پر وفاقی وزیر داخلہ احسن اقبال اور وفاقی سیکرٹری داخلہ ارشد مرزا جبکہ مذہبی جماعت کی طرف سے علامہ خادم حسین رضوی‘ پیر افضل قادری اور علامہ وحید نور کے دستخط ہیں جبکہ میجر جنرل فیض حمید کے بھی معاہدے پر دستخط ہیں۔ معاہدے کے مسودے میں لکھا گیا ہے کہ تحریک لبیک یا رسول اللہ جو کہ ایک پرامن جماعت ہے اور بدامنی پر یقین نہیں رکھتی، یہ جماعت ختم نبوت اور تحفظ ناموس رسالت میں قانون ردوبدل کے خلاف اپنا نکتہ نظر لے کر حکومت کے پاس آئی مگر افسوس کہ اس مقصد کا صحیح جواب دینے کے بجائے طاقت کا استعمال کیا گیا، 21دنوں پر محیط اس کوشش کو اگر بات چیت کے ذریعے حل کرنا ہے، توہماری مندرجہ ذیل مطالبات کو پورا کیا جائے، ہم یقین دلاتے ہیں کہ ان شرائط پر اتفاق ہونے پر ہم نہ صرف ختم نبوت دھرنا ختم کریں گے بلکہ ملک بھر میں اپنے ساتھیوں کو پرامن رہنے کو درخواست بھی کریں گے۔ وفاقی وزیر قانون زاہد حامد جن کی وزارت کے ذریعے اس قانون کی ترمیم پیش کی گئی کو فوری اپنے عہدے سے برطرف(مستعفی) کیا جائے تحریک لبیک ان کے خلاف کسی قسم کا کوئی فتوی جاری نہیں کرے گی۔ الحمد اللہ تحریک لبیک یارسول اللہ کے مطالبے کے مطابق حکومت پاکستان نے الیکشن ایکٹ2017میں 7Bاور7 C کو مکمل متن مع اردو حلف نامہ شامل کرلیا ہے، اس اقدام کی تحریک لبیک یارسول اللہ ستائش کرتی ہے،تاہم راجہ ظفر الحق صاحب کی انکوائری رپورٹ 30دن میں منظر عام پر لائی جائے گی، اور جو اشخاص بھی ذمہ دار قرار پائے گئے ان پر ملکی قانون کے مطابق کارروائی کی جائے گی۔ 6نومبر2017سے دھرنا کے اختتام پذیر ہونے تک ہمارے جتنے بھی افراد ملک بھر میں گرفتار کئے گئے ہیں ایک سے تین دن تک ضابطہ کی کارروائی کے مطابق رہا کر دیئے جائیں گے ان پر درج کئے گئے مقدمات اور نظربندیاں ختم کردی جائیں گی۔ 25نومبر2017 کو ہونے والے حکومتی ایکشن کے خلاف تحریک لبیک یارسول اللہ کو اعتماد میں لے کر انکوائری بورڈ تشکیل دیا جائے۔ جو تمام معاملات کی چھان بین کرکے حکومت اورانتظامیہ کے ذمہ داران کے خلاف کارروائی کا تعین کرے اور30روز کے اندر انکوائری مکمل کرکے ذمہ داران کے خلاف کارروائی کا آغاز کیا جائے۔6نومبر2017سے دھرنا کے اختتام تک جو سرکاری وغیر سرکاری املاک کا نقصان ہوا اس کا تعین کرکے ازالہ وفاقی صوبائی حکومت کرے گی۔ حکومت پنجاب سے متعلقہ جن نکات پر اتفاق ہوچکا ہے، ان پر من وعن عمل کیا جائے۔یہ تمام معاہدہ چیف آف آرمی سٹاف جنرل قمر جاوید باجوہ صاحب اور ان کی نمائندہ ٹیم کی خصوصی کاوشوں کے ذریعے طے پایا۔جن کے لیے ہم انکے مشکور ہیں کہ انہوں نے قوم کو ایک بہت بڑے سانحہ سے بچالیا۔ دوسری طرف وزیراعظم شاہد خاقان عباسی نے وفاقی وزیر قانون زاہد حامد کا استعفیٰ منظور کرلیا۔زاہد حامد نے گذشتہ روزوزیر اعلی پنجاب شہباز شریف سے دوگھنٹے طویل ملاقات کے بعد رضاکارانہ طور پر استعفیٰ پیش کر دیا۔ایک بیان میں زاہد حامد کا کہنا ہے الیکشن ایکٹ میں ترمیم کے بعد ختم نبوت کے حوالے سے حلف نامے میں ہونے والی تبدیلی میں ان کا براہ راست کردار نہیں تھا اور اسے پارلیمانی کمیٹی نے منظور کیا تھا تاہم ملک کو درپیش بحران کے خاتمے کے لیے وہ رضاکارانہ طور پر عہدے سے مستعفی ہورہے ہیں۔ واضح رہے مسلم لیگ (ن) کے بیشتر رہنمائوں نے زاہد حامد کے استعفے کی مخالفت کی لیکن زاہد حامد نے بحران ختم کرنے کے لئے استعفی دے دیا۔ زاہد حامد نے وزیراعظم شاہد خاقان عباسی اور مسلم لیگ ن کے صدر نواز شریف کو بھی اپنے فیصلے پر اعتماد میں لیا تھا حکومتی ذرائع کے مطابق زاہدحامد اپنے استعفی سے متعلق تفصیلی بیان بعد میں جاری کریں گے۔ تحریک لبیک یارسول اللہ کے امیر خادم حسین رضوی نے دھرنا ختم کرنے کا اعلان کردیا ۔ انہوں نے پیغام دیا کہ ملک بھر کے مختلف شہروں میں جاری دھرنوں کو فوری طور پر ختم کردیا جائے۔ انہوں نے ساتھ ہی سنی تنظیموں کی جانب سے پہیہ جام ہڑتال کی کال واپس لیتے ہوئے کاروباری حضرات کو معاشی سرگرمیاں شروع کرنے کی ہدایت کی انہوں نے کہاکہ حکومت سے معاہدے میں پاک فوج ضامن بنی، رانا ثنا اللہ کے معاملے پر علما و مشائخ کی کمیٹی قائم کردی گئی، رانا ثنااللہ پیر افضل قادری، پیر حسین الدین شاہ، مفتی منیب الرحمان، پیر ضیاالحق شاہ، حافظ عبدالستارسعیدی، مفتی فضل سبحان قادری،مفتی شعیب قادری پر مشتمل علماومشائخ کی 7 رکنی کمیٹی کے سامنے پیش ہو کر بیان کی وضاحت کریں گے۔دھرنے کے مقام پر پریس کانفرنس کرتے ہوئے امیر خادم رضوی نے کہا کہ وفاقی وزیر قانون کے استعفی کے بعد یہاں بیٹھنے کا کوئی جواز نہیں بنتا، انتظامیہ کی جانب سے ہمیں فیض آباد خالی کرنے کے لئے بارہ گھنٹے کا وقت دیا ہے اس دوران کارکنان اپنا سامان سمیٹ لیں۔تحریک لیبک کے امیر نے کہا کہ ہم نے اللہ کی رضا کے لئے جدوجہد کی مگر ہمیں دہشت گرد کہا گیا،فوج کے ضامن بننے کے بعد ہمارے مطالبات مانے گئے۔ اس موقع پر میڈیا پریس کانفرنس کی لائیو کوریج نہ کرنے پر خادم حسین رضوی میڈیا پر برہم ہوگئے اور انھوں نے کہا کہ جب تک میڈیا پریس کانفرنس نہیں دکھائے گا میڈیا کے نمائندے یہیں رہیں گے۔اس پر میڈیانمائندوں نے کہا کہ پیمرا نے براہ راست کوریج پر پابندی لگا رکھی ہے،دھرنا قائدین کے اس اعلان پر رینجرز کے سیکٹر کمانڈر نے موقع پر پہنچ کر دھرنے کے شرکا سے بات چیت کی جس کے بعد میڈیا نمائندوں کو وہاں سے جانے کی اجازت دی گئی۔ دھرنا قائدین کی جانب سے دھرنا ختم کرنے کے اعلان کے بعد فیض آباد پر گزشتہ 22 دنوں سے موجود مظاہرین نے واپسی شروع کردی ہے۔ تحریک لبیک یارسول اللہ نے کراچی میں جاری دھرنوں کو بھی ختم کرنے کا اعلان کیا ہے۔ خادم رضوی نے واضح کیا ہے کہ ان کا معاہدہ آرمی چیف کی جانب سے اپنا نمائندہ بھیجنے اورجنرل قمرجاوید باجوہ اورایک اورجنرل صاحب کے ضامن بننے کے بعد ہوا، انہوں نے کہاکہ لاؤڈسپیکر کے استعمال پر کوئی پابندی عائد نہیں ہو گی۔ ڈاکٹر عافیہ صدیقی کی رہائی کیلئے وزارت خارجہ اورداخلہ انکی ماں اور بہن کو اعتماد میں لیکر اقدامات کرے گی۔ 9نومبر کی اقبال ڈے کی چھٹی بحال کی جائے گی۔ نصابی بورڈ میں تبدیلی کے لئے ہماری تحریک کے دونمائندے شامل ہوںگے جوکہ نصاب میں قرآن کا ترجمہ اور سیرت نبوی و اکابرین امت کے اسباق شامل کریں گے،شہدا کا چہلم 4 جنوری بروز جمعرات 10:00 بجے دن لیاقت باغ راولپنڈی میں منعقد ہو گا،ہر سال 25 نومبر کو شہدا ناموس رسالت کا دن منایا جائے گا۔اسلام آباد میں دھرنے کے اختتام کے بعد کراچی سمیت دیگر شہروں میں بھی دھرنے ختم کرنے کا اعلان کردیا گیا۔ حکومت اور مذہبی جماعت کے درمیان معاہدے کے بعد فیض آباد انٹر چینج پر دھرنا ختم کرنے کے اعلان کے بعد لاہور سمیت ملک کے مختلف شہروں میں معمولات زندگی بحال ہو گئے۔ اور جگہ جگہ دھرنا دیئے بیٹھے مذہی جماعتوں کے افراد بھی گھروں کو لوٹ گئے۔ راولپنڈی میں میٹرو بس سروس بحال جبکہ مارکیٹس بھی کھل گئیں، موٹر وے اور اسلام آباد ایکسپریس وے پر ٹریفک کی روانی معمول پر آ گئی۔ موٹر وے پولیس کے مطابق موٹر وے اور اسلام آباد ایکسپریس وے کو بھی کھول دیا گیا ہے جس کے بعد ٹریفک کی روانی معمول پر آ گئی ہے۔ جبکہ لاہور سمیت پنجاب کے مختلف شہروں میں بھی دھرنا ختم کر دیا گیا اور مارکیٹیں کھل گئیں ہیں۔حکومت اور مذہبی تنظیم کے درمیان مذاکرات کامیاب ہونے کے بعد میٹرو بس سمیت دیگر پبلک ٹرانسپورٹ سروسز بحال کر دی گئیں۔ جبکہ سپیڈو بس سمیت دیگر پبلک ٹرانسپورٹ بھی بحال کر دی گئی ۔ آل پاکستان پبلک ٹرانسپورٹ اونرز فیڈریشن کے اعلان کے بعد بادامی باغ جنرل بس سٹینڈ سے انٹرسٹی روٹس پر پبلک ٹرانسپورٹ بحال کی گئی۔ صوبائی دارالحکومت میں گزشتہ روز تمام داخلی راستوں کی بندش کے باعث شہر میں گزشتہ روز پٹرول اور دودھ سمیت اشیا ء خورد و نوش کی شدید قلت رہی ۔ داخلی راستوں کی بندش کی وجہ سے گزشتہ دو دن سے پھل ، سبزیاں ، پٹرول اور د ودھ اور دیگر اشیا ء خورد نوش کی سپلائی شہر میں نہیں آ سکی ۔ آڑھتیوں اور پھل و سبزی فروشوں نے موقع کا فائدہ اٹھاتے ہوئے من مانی قیمتیں وصول کیں۔ دوسری جانب شہر کے بیشتر پٹرول پمپوں پر پٹرول و ڈیزل ختم ہو گیا جس کے باعث لوگوں کو شدید مشکلات کا سامنا کرنا پڑا لوگ پٹرول کی تلاش میں ایک پمپ سے دوسرے پمپ کا چکر لگاتے رہے ۔ دو دنوں سے شہر میں دودھ کی سپلائی بھی نہیں آسکی جس کے باعث شہر میں کھلا دودھ نایاب ہو گیا جس کے باعث لوگوں کو مجبوری میں پیک دودھ خریدنا پڑا بعد ازاں شہر میں پیک دودھ کی بھی قلت ہو گئی۔ جڑانوالہ میں ریلی کے شرکاء سے جماعت اہلسنّت وانجمن تاجران کے عہدیداران حاجی نصراللہ، یاسر رضا اعوان، حاجی امجد عطاری، چوہدری جاوید،ملک خالد رشید،میاں خالد محمود اور چوہدری حبیب اللہ عطار سمیت دیگر مقررین سے خطاب کیا۔ غلہ منڈی اور دیگر نجی ادارے بند رہے ریلی مدینہ مسجد اڈا جی ٹی ایس سے شروع ہو کر مختلف بازاروں سے ہوتی ہوئے مدینہ مسجد پہنچ کر ہی اختتام پذیر ہوئی ریلی کے آخر پر ملکی کی سلامتی کیلئے دعاکی گئی اس موقع پر لوگوں کی کثیر تعداد موجود تھی۔ گوجرہ میں مکمل شٹر ڈائون، پہیہ جام رہا۔ چوک گڈا خانہ میں احتجاجی دھرنا بھی دیا۔چوک گڈا خانہ میں احتجاجی دھرنا دینے والوں میں پیر سید عبدالصمد شاہ،حکیم عظمت اللہ نعمانی،مفتی غلام یٰسین، فرحان خلیل خان،شہزاد مبارک،اختر ضیا،رانا طارق،ملک اشفاق،عباس قادری،قاری عبدالرئوف،قاری علی احمد،قاری سلیم سیالوی،مفتی عابد نسیم،حافظ اولیا،پیر سید مجاہد اسرار البہار شاہ،مفتی امین سمیت دیگر لاتعداد معروف علماء اکرام و کارکنان سمیت پی ٹی آئی رہنمائوں اسامہ حمزہ،میاں طارق محمود،ملک امجد اسلام امجداسد زمان چیمہ،چوہدری عبدالمجید،نیشنل مسلم کے امجد علی وڑائچ،سمیت دیگر سیاسی رہنماوںنے بھی شرکت کی۔ ہڑپہ میں جماعت اہل سنت و الجماعت حلقہ نائی ولا بنگلہ نے ریلی نکالی، قیادت علامہ قاری محمد اجمل قادری امیر جماعت اہل سنت نے کی۔ ریلی مالن شاہ چوک شروع ہوکر مختلف راستوں سے ہوتی ہوئی جناح پریس کلب رجسٹرڈ ہڑپہ پہنچی توریلی کے شرکاء سے علامہ محمد یار ظہوری، مولانا محمد شاہد نوری، مولانا محمد مقصود قادری، مولانا جمیل چشتی اور سید انوار حسین شیرازی نے خطاب کیا۔ چیچہ وطنی میں احتجاجی ریلی نکالی گئی جو مختلف بازاروں سے ہوتی ہوئی مین بازار پہنچی جہاں پرمفتی ظہیر الدین بابر نے خطاب کیا۔ شہریوں نے مطالبہ کیا کہ رانا ثناء اللہ سے بھی استعفیٰ لیا جائے۔ بورے والا میں مکمل شٹر ڈائو ن ہڑتال کی گئی۔ بار ایسوی ایشن کی جانب سے بھی مکمل ہڑتال کی گئی۔ بار ایسوی ایشن کی جانب سے بھی مکمل ہڑتال کی گئی وکلاء عدالتوں میں پیش نہ ہوئے جبکہ پی آئی لنک نہر کے پل پر تحریک لبیک یا رسول اللہ کے کارکنان نے اپنی مرکزی قیادت کے حکومت پاکستان کے ساتھ کامیاب مذاکرات پر دھرنا ختم کر دیا اور سڑک کو ٹریفک کے لئے کھول دیا گیا۔ پنجاب بار کونسل کی کال پر ڈسٹرکٹ بار ایسوسی ایشن ساہیوال نے مکمل ہڑتال کی۔ وکلاء عدالتوں میں پیش نہ ہوئے۔ سائلین تاریخ پیشی لے کر گھروں کو چلے گئے۔ پھول نگر میں نامعلوم افراد جوکہ ڈالے میں سوار تھے، سنی علماء کونسل کے جنرل سیکرٹری علامہ قمر الدین نورانی کو اغواء کرکے نامعلوم مقام پرلے گئے اور نقاب ڈال کرتین گھنٹے تک نجی ٹارچر سیل میں بجلی کے جھٹکے لگاتے اور فحش گالیاں نکالتے رہے اور کہا کہ اگر ختم نبوت کے خلاف دھرنا دیا تو آپ کو خطر ناک نتائج بھگتنا پڑیں گے بعد ازاں چار گھنٹے کے بعد انہیں ویرانے میں چھوڑ کر فرار ہوگئے۔ علامہ قمر الدین نورانی نے مقامی صحافیوں سے گفتگو کرتے ہوئے بتایا کہ وہ کسی ضروری کام کیلئے پیدل جارہے تھے کہ سامنے سے آنے والے دو نامعلوم نوجوانوں نے انہیں روک کر کوئی مسئلہ پوچھنے لگے اور بعد ازاں انہیں چوک میں کھڑے سبز رنگ والے ٹویوٹا میںزبردستی ڈال لیا۔ رائے ونڈ میں تمام کاروباری ادارے اور سکول بند رہے، ہزاروں افراد پر مشتمل افراد نے صبح 9 بجے سے لے کر شام کے اوقات تک فلائی اوور چوک میں دھرنا دیا۔ ریلیاں دھرنے میں شامل ہوتی رہیں۔ مین بازار میلاد چوک سے ریلی کا آغاز ہوا۔ مقررین نے کہا کہ اب حکومت کے دن گنے جاچکے ہیں۔ سانگلاہل میں وزارت داخلہ، وزارت اطلاعات اور دیگر وزراء کے ایماء پر چیئرمین پیمرا کی طرف سے ٹی وی چینلز کی کوریج اور انٹرنیشنل نشریات کو زبردستی بند کرانے پر منڈی مڑھ بلوچاں کے محمد اعظم راجپوت نے مقامی ایڈیشنل سیشن جج محمد حسین کی عدالت میں ذمہ داروں کیخلاف اندراج مقدمہ کیلئے رٹ دائر کر دی، عدالت نے تھانہ صدر پولیس سے 5دسمبر کیلئے رپورٹ طلب کر لی، رٹ میں محمد اعظم راجپوت نے عدالت کو بتایا کہ میں محب وطن مسلمان ختم نبوت عقیدہ کا پاسبان ہوں،25 نومبر کوبوقت 12:30دن چیئرمین پیمرا نے وزارت داخلہ، وزارت اطلاعات اور دیگر وزراء کے ایما پر ٹی وی چینلزکی کوریج و انٹرنیشنل نشریات کو زبردستی بند کروا دیا، جس سے سائل سمیت عوام کا انٹرنیشنل معلومات و نشریات سے باخبر رہنے کا رابطہ منقطع ہوگیا۔ مریدکے جی ٹی روڈ سے مظاہرین نے دھرنا ختم کر دیا، ٹریفک بحال ہو گئی۔ دھرنے کے اختتام کے بعدمریدکے میں تمام کاروباری مراکز بھی کھل گئے۔ واضح رہے کہ جی ٹی روڈ پر کسی بھی ہنگامی صورتحال کے پیش نظر موٹر وے پولیس کے اہلکار فوری اپنی پٹرولنگ ختم کر کے گاڑیوں سمیت اپنے بیس کیمپ میں بند ہو کر رہ جاتے ہیں۔ کامونکے میں کاروباری زندگی بحال ہوتے ہی پٹرول پمپوں پر موٹر سائیکلوں اور مختلف گاڑیوں کی لائنیں لگ گئیں۔ جی ٹی روڈ پر گاڑیوں کاتین روز سے بند سڑک پر رش بڑھ گیا۔شہر کے پٹرول پمپوں پر پٹرول کی سپلائی بروقت نہ ہونے سے پٹرول ختم، مسافروں کو شدید دشواری کا سامنا کرناپڑا۔ جی ٹی روڈ سے رکاوٹیں ہٹتے ہی ٹریفک رواں دواں ہوگئی۔ گوجرانوالہ میں قائدین کے اعلان کے بعد دھرنا ختم کردیا گیا۔ چند دا قلعہ ٹریفک کے لئے کھلنے پر لوگوں نے سکھ کا سانس لیا۔ چند دا قلعہ پر موجود کارکن دھرنا ختم کرکے وہاں سے منتشر ہوگئے۔ دوسری جانب مذہبی جماعتوں کے لٹھ بردار کارکنوں نے دھرنا ختم کرنے کے اعلان کے باوجود دال بازار، ریل بازار سمیت دیگر مارکٹیں زبردستی بند بھی کروائیں۔ واں بھچراں میں سخت سردی میں عاشقان رسول روڈ پر بیٹھے رہے تاہم زاہد حامد کے مستعفی ہونے پر دھرنا اور ریلی ختم کر دی گئی بعدازاں دھرنا کے شہدا کے لئے فاتحہ خوانی بھی کی سابق امیدوار ایم این اے ملک سجاد بھچر نے لنگر کے چاول تقسیم کرائے۔ منڈی شاہ جیونہ میں جامعہ صدیقیہ مسجد سے ریلی نکالی گئی قیادت قاری عثمان نے کی جن میں ہر مکتب فکر کے لوگوں نے شرکت کی۔ ریلی مین بازار سے ہوتی ہوئی پریس کلب منڈی شاہ جیونہ کے سامنے اختتام پذیر ہوئی۔ قاری عثمان نے خطاب کیا۔ خوشاب، جوہرآباد، قائدآباد، نوشہرہ، نورپورتھل، گروٹ اور خالق آباد میں عقیدہ ختم نبوت کے تحفظ سے اظہار یکجہتی کیلئے تیسرے روز بھی احتجاجی ریلیاں اور دھرنے دئیے گئے۔ جلوس کٹھہ چوک سے نکالا گیا قبل ازیں دربار گھوڑے شاہ دربار سید معروف سے شروع ہونے والے دو جلوس اس میں ضم ہو گئے یہ جلوس فلک شگاف نعرے لگاتا ہوا کلمہ چوک پر اختتام پذیر ہوا۔ اس موقع پر علمائے کرام عمر فاروق بھیروی، پیر امجد عزیز شاہ، علامہ دلدار حسین رضوی، امیر عبداللہ سلطانی، حسنین علوی، مظہر مقصودی، شاہد حسین شاہ، زمرد عباس، محبوب الحسنین، سجاد قادری اور حضرت سلیمان نقشبندی نے خطاب کیا وارث کلو سمیت ان تمام ممبران اسمبلی کو خراج تحسین پیش کیا جنہوں نے تحریک لبیک یا رسول ﷺ سے اظہار یکجہتی کرتے ہوئے اپنی نشستوںسے مستعفی ہونے کا فیصلہ کیا۔ میونسپل کمیٹی خوشاب کی وارڈ نمبر12کے ضمنی انتخاب میں سنی تحریک کے امیدوار سمیر قادری کی حمایت کا اعلان بھی کیا یہ دھرنا نماز مغرب تک جاری رہا۔ بھیرہ میں وکلاء نے عدالتی بائیکاٹ کیا تحصیل بار کے سابق جنرل سیکرٹری شاہد القمر بھٹی ایڈووکیٹ نے کہا کہ ناموس رسالت کے معاملہ میں ملک بھر کے وکلا تحریک کے ساتھ ہیں۔ سرگودھا کے مختلف تعلیمی اداروں سے معلوماتی دورے پر جانیوالے سینکڑوں بچے اور بچیاں دھرنوں اور سڑکوں کی بندش کے باعث مختلف سیاحتی مقامات پر پھنس کر رہ گئے ہیں جس سے والدین کو بھی شدید مشکلات کا سامنا ہے۔ جی ٹی روڈ اور دیگر سڑکیں بند ہونے سے لاہور اور دیگر شہروں سے آنیوالے قومی اخبارات سرگودھا نہ پہنچ سکے۔ انجمن غلامان مصطفی جوہرآباد نے جامع مسجد غوث الاعظم غلہ منڈی سے احتجاجی ریلی نکالی۔ قیادت مولانا امین الحسنی نے کی ریلی میں قاری احمد خان ‘ انجمن غلامانِ مصطفی جوہرآباد کے صدر مرزا عبدالرزاق طاہر‘ مرکزی انجمن تاجران جوہرآباد کے صدر محمد عثمان جنجوعہ سمیت سینکڑوں کارکنوں نے شرکت کی۔ پولیس و انتظامیہ کیخلاف شدید نعرہ بازی کی۔ مولانا محمد امین فقیر الحسنی نے مطالبہ کیا کہ دھرنا کے دوران گرفتار کئے جانیوالے عاشقانِ مصطفی کو فی الفور رہا کیا جائے۔ نور پور تھل نور پور تھل یاسر شہید چوک میں دھرنا دیا گیا۔ اس موقع پر شہر میں میں مکمل شٹر دائون کیا گیا تمام مارکیٹس بند رکھی گئیں ریلی اور دھرنا میں تحصیل بھر سے ہزاروں افراد نے شرکت کی۔ میانوالی میں بھی دھرنے ختم کر دئیے گئے۔ جامعہ اکبریہ سے جماعت اہلسنت پاکستان کے مرکزی نائب امیر علامہ صاحبزادہ عبدالمالک چشتی میروی کی قیادت میں احتجاجی ریلی نکالی جو جہاز چوک میانوالی پہنچ کر دھرنے کی شکل اختیار کر گئی بعدازاں صاحبزادہ توقیر شاہ کاظمی صاحبزادہ علم الدین شاہ اور مولانا محمد خان قادری، صاحبزادہ ایاز محمود نقشبندی کی قیادت میں ریلیاں اور قافلے آکر جہاز چوک کے مظاہرہ اور دھرنے م یں شامل ہو گئے۔ جہاں صاحبزادہ عبدالمالک، صاحبزادہ توقیر شاہ، اعجاز خان، محمد خان، ایاز محمود اور دیگر علماء کرام نے خطاب کیا اور دھرنا ختم کرنے کا اعلان کیا۔ اس موقع پر ثناء اللہ فوراً اپنی پوزیشن واضح کریں ورنہ عوام اہلسنت عوام پاکستان اس کے خلاف احتجاج جاری رکھیں گے۔ انہوں نے آصف جلالی کے احتجاجی کی حمایت کر دی۔ ہارون آباد میں عالم دین مفتی منور سعیدی کی زیر قیادت احتجاجی ریلی مرکزی جامع مسجد سے شروع ہوئی جو مختلف شاہرائوں سے ہوتی ہوئی لاری اڈہ پہنچی جہاں نیشنل ہائی وے روڈ پر دھرنا میں تبدیل ہوئی، دھرنا سے خطاب کرتے علماء اکرام پیر سید احمد کمال شاہ، پروفیسر حافظ غلام محی الدین،قاری محمد آصف سمیت دیگر نے کہا کہ ختم نبوت کے معاملہ پر چھیڑ خانی کسی صورت برداشت نہیں ہے۔ بھکر میں بھی شٹرڈائون ہڑتال،کاروباری مراکز بند رہے۔ علاوہ ازیں بھکر شہر میں تحریک لبیک یارسول اللہ کے کارکنان نے احتجاجی ریلی بھی نکالی گئی۔ اس موقع پر ضلعی انتظامیہ کی جانب سے بھی سکیورٹی کے سخت ترین حفاظتی اقدامات عمل میں لائے گئے تھے۔ جھنگ میں سجادہ نشین دربارعالیہ سلیانہ شریف جاویداکبر شاہ سلطانی کی زیر قیادت مذہبی جماعتوں کا ایوب چوک پر دیا جانے والا دھرنا اختتام پذیر ہوگیا مظاہرین پرامن طور پر منتشر ہوگئے۔ وکلاء کا وفد عامر شاکر نول کی قیادت میں جبکہ پاکستان پیپلز پارٹی کے ضلعی صدر پیر سید آغا طارق گیلانی کی قیادت میں پیپلز پارٹی کے عہدیداران نے بھی ایوب چوک دھرنا میں شرکت کی۔ وزیر قانون زاہد حامد کے استعفیٰ اورحکومت فیض آباد دھرنے میں کامیاب مذکرات ہونے کے بعد جھنگ میں معمولات زندگی بحال ہونا شروع ہوگئے۔ انجمن تاجران کی طرف سے دی جانے والی ہڑتال کی کال واپس لے لی گئی۔ تحصیل سمبڑیال میں دھرنے کے شرکاء اپنے طور پر پر امن طریقے سے احتجاج کرتے ہوئے نظر آئے۔ تحصیل سمبڑیال میں مختلف مقامات پر عاشقان رسولﷺ کی طرف سے دھرنے دینے کے نتیجے میں قانون نافذ کرنے والے ادارے غائب ہیں۔ دریں اثناء انجمن تاجران سمبڑیال کے صدر حاجی شیخ غلام قادر اور انجمن تاجران انارکلی بازار کے صدر حافظ محمد وسیم شیخ اور پرانا بازار کے صدر چوہدری لیاقت علی کی اپیل پر بند ہوگئیں۔ سیالکوٹ میں دینی جماعتوں کے احتجاجی دھرنے جاری رہے ڈنڈا بردار نوجوانوں کی طرف سے زبردستی دوکانیں بھی بند کروائی گئیں ۔ انجمن تاجراں نے شٹر ڈائون ہڑتال کی کال واپس لے لی تھی لیکن بازاروں میں رونق نہ رہی،اسلام آباد میں وفاقی وزیر قانون زاہد حامد کے مستعفی ہونے اور دینی جماعت کے ساتھ مذاکرات کے باوجود ضلع سیالکوٹ میں دینی جماعتوں کی ہڑتال اور دھرنے ختم نہ ہوئے ۔ سبلائم چوک، شہاب پورہ چوک، عالم چوک، نیکاپورہ پل ایک، حاجی پورہ پل ایک، سمبڑیال، اگوکی، ڈسکہ اور دیگر مقامات پر احتجاجی مظاہرے اور دھرنے جاری رہے۔ سیالکوٹ ڈسٹرکٹ بار ایسوسی ایشن کی اپیل پر وکلاء نے عدالتوں کا بائیکاٹ کیا۔ وکلاء نے ڈسٹرکٹ اینڈ سیشن جج سمیت سیشن وسول کورٹس مجسٹریٹس کی عدالتوں کا مکمل بائیکاٹ کیا جس کی وجہ سے ان عدالتوں میں زیر سماعت فوجداری وسول مقدمات اور درخواست ضمانتوں کی سماعت نہ ہوسکی انہیں آئندہ تاریخ پیشیوں تک ملتوی کردیاگیا، ڈسٹرکٹ بار ایسوسی ایشن کے آڈیٹوریم میں اجلاس سے خطاب کے دوران صدر ڈسٹرکٹ بارشوکت علی چوہدری ایڈووکیٹ، سیکرٹری بار زاہد سلیم باجوہ ایڈووکیٹ، سابق ممبر پنجاب بار کونسل ایم اظہر چوہدری ایڈووکیٹ اور دوسرے وکلاء نے خطاب کے دوران اسلام آباد میں دھرنے والوں پر تشدد اور فائرنگ کی شدید الفاظ میں مذمت کی ۔ صوبائی وزیر بلدیات پنجاب محمد منشاء اللہ بٹ کے عوامی رابطہ ڈیرہ کے سامنے احتجاج، توڑ پھوڑ کرنے والے مظاہرین کے خلاف 36گھنٹے گزر جانے کے باوجود مقدمہ درج نہ کیا۔ بتایا گیا کہ ختم نبوت کا حلف بل سے نکالے جانے کے خلاف پل ایک نیکاپورہ کے دھرنے سے آنے والے دودرجن سے زائد مشتعل افراد نے قریب ہی امام صاحب روڈ پر صوبائی وزیر بلدیات محمد منشاء اللہ بٹ کے عوامی رابطے ڈیرہ کے باہر احتجاجی مظاہرہ کیا۔ پاک پتن میں مرکزی انجمن تاجران اور اتحادبین المسلمین نے احتجاجی ریلی نکالی قیادت صدر مرکزی انجمن تاجران حاجی محمد وسیم، جنرل سیکرٹری چوہدری اظہر محمود، ضلعی صدر اتحاد بین المسلمین مفتی محمد زاہد اسدی عبدالرحیم گوپی، صدر باباصاحب بازار غلام دستگیر خان، صدر انجمن آڑھتیاں رائو رفاقت علی خان، دیوان عثمان فرید چشتی نے کی۔ ریلی پریس کلب پاکپتن سے شروع ہو کر دربار بابافرید پر اختتام پذیر ہوئی۔ پاکپتن میں صاحبزادہ پیر سید فیض الحسن کاظمی جماعت اہلسنت ساہیوال ڈویژن کے ڈویژنل کوراڈنیٹر پیر غلام قطب الدین چشتی پانی پت والے پاکستان تحریک انصاف کے رہنما و دجادہ نشین الوردی شریف پیر قاری غیاث لقمر حسین نے بھی ریلی نکالی۔ مسلم لیگ(ن) کے تحصیل صدر راؤ رفاقت علی خان، مسلم لیگی رہنما شیخ وسیم، اتحاد بین المسلمین کے ضلعی صدر و اسدیہ ویلفیئر فاؤنڈیشن صدر مفتی زاہد اسدی، پی ایس اے کے مرکزی سیکرٹری جنرل حکیم لطف اللہ مرکزی انجمن تاجران کے صدر سلطان منیر بھٹی، مرکزی انجمن تاجران شیخ ظفر اقبال، ریفارمز مومنٹ کے صدر پروفیسر محسن رضا جوئیہ بھی شامل ہوئے جو کالج روڈ، نگینہ چوک، ٹاؤن ہال سے ہوتی ہوئی دربار بابا فرید پر اختتام پذیر ہوئی۔ ٹوبہ ٹیک سنگھ: مولانا منعم حسنین صدیقی کی قیادت میں دھرنا جس میں حکومت کے خلاف نعرہ بازی کی، ہزاروں افراد نے رات شہداء چوک میں گزاری، تاجروں نے بھی دھرنے میں بھرپورشرکت کی، اس موقع پرسید خواجہ جمال الدین نظامی، مولانا حمیدالدین رضوی، مولانا انعام الحسنین صدیقی، مولانا سعداللہ لدھیانوی، مولانا ضیاالحق، مولانا شمس الزمان قادری، مولانا برق التوحیدی، عارف جانباز قاضی، میاں فیاض احمد فیضی، میاں محمد اکرم، میاں محسن ادریس، چوہدری امجد عظیم، الحاج محمد علی سدھو، اسحاق ڈوگرکونسلر، مولانا عبدالرحمن نقشبندی و دیگر قائدین نے بھی خطاب کیا۔ منڈی بہائوالدین کالج چوک میں دیا گیا احتجاجی دھرنابھی ختم کردیا گیا، مظاہرین اور دھرنا کے شرکاء پرامن طور پر منتشرہوگئے، تاہم ان شرکاء کی طرف سے دن بھرشہرکے بازار بند کروانے کا سلسلہ جاری رہا، جبکہ منڈی بہائوالدین سے تمام شہروں کیلئے ہرقسم کی پبلک ٹرانسپورٹ بند رہی۔ اوکاڑہ میں بھی ہڑتال کی اس موقع پر مولانا مفتی صاحبزادہ فضل الرحمن اوکاڑوی اشرفی نے کہا کہ حکومت کا تشدد کا راستہ آمرانہ ہیں عاشقان رسولﷺ ایسے مظالم کا مقابلہ کرنا جانتے ہیں حرمت رسول ﷺ پر ہم اپنی جانوں کا نذرانہ کل بھی دیتے رہے ہیں اور آج بھی اس سے دریغ نہیں کریں گے۔ ساہیوال میں فیض آباد آپریشن کے خلاف گذشتہ روز وان بازار اور لیاقت چوک میں مو بائل ڈیلرز کی دکانیں اور مارکیٹیں بند رہیں۔ بازاروں میں جزوی ہڑتال رہی۔ 12بجے کے بعد دکانیں اور بازار کھل گئے۔ حاجی شو کت علی صدر وان بازار ساہیوال، مفتی کلیم ارشد رضوی تحصیل صدر، قاری امام بخش ندیم، قاری محمد اعظم نوری کی قیادت میں پریس کلب کے باہر مظاہرہ کیا۔ چک 144نو ایل اور چک 145نو ایل کے سینکڑوں سنی تحریک کے کارکنوں نے قاری مقصود احمد کی قیادت میں مو ٹر سائیکلوں پر ریلی نکالی اور ریلی ہڑپہ سٹیشن جی ٹی روڈ پر فیض آباد دھرنے کے شرکاء سے اظہار یکجہتی کے بعد مظاہرہ کر کے منتشر ہو گئے۔ مرکزی انجمن تاجران کمالیہ کے صدر سید اکبر علی کی قیادت میں مرکزی انجمن تاجران چیئر مین رانا انوار الحق، وائس چیئر مین مشتاق احمد وٹو، ترجمان پیر محمد یوسف بخاری، چوہدری لیاقت علی رحمانی، حاجی محمد اسلم، محمد انور، شیخ محمد سرور، حاجی ذوالفقارعلی بٹ پر مشتمل وفد نے دھرنے میں شرکت کی۔ اس موقع پر دھرنا قائدین کی طرف سے انجمن تاجران کمالیہ کا شکریہ ادا کیا۔ گذشتہ روز کمالیہ بار ایسوسی ایشن نے مکمل ہڑتال کی۔ جنرل سیکرٹری کمالیہ بار ایسوسی ایشن امجد علی ڈوگر ایڈووکیٹ نے کہا پرامن مظاہرین پر تشدد کی شدید الفاظ میں مذمت کرتے ہیں۔ حاصل پور میں منڈی چھونا والا میں نکالی جانیوالی ریلی میں وزیر قانون پنجاب کے خلاف تقریر کرنے پر پولیس نے ایک شخص کو گرفتار کر لیا۔ گرفتاری کے خلاف تحریک لبیک یا رسول اللہ کے شرکاء کا احتجاج ۔ ریلوے پھاٹک بند ٹائر جلا کر ہر قسم کی ٹریفک بند کر دی ۔ بعد ازاں حاجی محمد افضل دھرالہ ایڈووکیٹ، ملک محمد نعیم ایڈووکیٹ، چوہدری تنویر احمد اور دیگر نے مقامی انتظامیہ سے مذاکرات کئے۔ ڈی ایس پی سرکل نے گرفتار کارکن کو رہا کر دیا۔ یاد رہے کہ محمد ارشد بھلر چک نمبر186 مراد کا رہائشی ہے۔ شہر میں شٹر ڈاؤن اور دھرنا بھی دیا گیا قیادت حافظ بشیر احمد فردوسی، محمد احمد یار نقشبندی، منیر احمد سعیدی، محمد رفیق قادری اور دیگر نے کی۔ جلوس مختلف بازاروں سے ہوتا ہوا میزائل چوک میں جا کر جلسے کی شکل اختیار کرگیا جہاں قائدین نے خطاب کیا۔ اس موقع پر عبدالباری گل، عبدالرحمن غفوریا، سید محمود حسین، شاہد اقبال نورانی، عظیم حاصل پوری، فیض الحسن بھٹہ، اور دیگر رہنما بھی موجود تھے۔ ملکہ ہانس میں قاری محمد احمد عطاری کی قیادت میں نکالی جانیوالی ریلی جو سرکل روڈ سے اڈا ملکہ ہانس پہنچ کر اختتام پذیر ہو گئی۔ جڑانوالہ میں مکمل شٹرڈائون ہڑتال، سکول، دکانیں، دفاتر مکمل طور پر بند رہے مظاہرین نے جگہ جگہ دھرنے دے کر مطالبات کے حق میں نعرے بازی۔ امیر جماعت اہلسنت حاجی نصراللہ نے ریلی سے خطاب کرتے کہا کہ سمجھ نہیں آرہی کہ ملک میں مسلمانوں کی حکومت ہے یا پھر کسی اور کی۔ اس موقع پر ڈاکٹر مفتی محمد یونس رضوی، شیخ محمد امجد عطاری، سلیم چشتی، مولانا تنویرحسین شاہ، مولانا احمدعلی، چودھری حبیب اللہ عطار، خالد محمود، ملک خالد رشید، شیخ محمداکرام سمیت ہزاروں افراد نے شرکت کی۔ دھرنے شرکاء سے ملک یاسر رضا اعوان نے بھی خطاب کیا۔</TEXT>
