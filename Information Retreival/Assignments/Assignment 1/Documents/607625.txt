<DOCNO>607625</DOCNO>
<HL>سرکاری ملازمین کل پنجاب بھر میں مظاہرے اور ریلیاں نکالیں گے</HL>
<AUTHOR>روزنامہ پاکستان</AUTHOR>
<DATELINE> Pakistan 2015-05-12 04:22:11+05</DATELINE>
<TEXT>لاہور( خبرنگار) صوبے بھر کے سرکاری ملازمین نے مطالبات منظور نہ ہونے پر کل 13 مئی کو لاہور سمیت پنجاب بھر میں احتجاجی مظاہرے اور ریلیاں نکالنے کا اعلان کر دیا ہے۔ ایپکا کے مرکزی و صوبائی رہنماؤں صفدر علی ، مختار گجر اور اسلم انصاری ، ظفر علی خان نے گزشتہ روز صحافیوں کو بتایا کہ سرکاری ملازمین نے ایپکا کی کال پر 26 مارچ کو ایوان وزیر اعلیٰ کے سامنے احتجاجی دھرنا دیا تھا اور حکومت نے سرکاری ملازمین کے چارٹر آف ڈیمانڈ پر عملدرآمد اور نوٹیفکیشن کے لئے 15 دن کی مہلت دی تھی لیکن تاحال حکومت ٹال مٹول سے کام لے رہی ہے اور وزارت خزانہ پنجاب کی جانب سے کوئی پیش رفت نہ ہے، جس پر ایپکا کی مرکزی و صوبائی قیادت نے فیصلہ کیا ہے کہ کل 13 مئی کو سول سیکرٹریٹ کے سامنے احتجاجی دھرنا دیا جائیگا۔ اس میں سرکاری ملازمین لاہور سمیت پنجاب بھر میں سرکاری دفاتر کا مکمل بائیکاٹ کریں گے ۔ اس حوالے سے مرکزی رہنما ظفر علی خان نے بتایا کہ اس میں سب سے بڑی احتجاجی ریلی محکمہ تعلیم مال روڈ اور میو ہسپتال سے نکالی جائے گی جس کی قیادت صفدر حسین ، مختار گجر اور اسلم انصاری کریں گے، اس کے بعد سول سیکرٹریٹ کا گھیراؤ کیا جائے گا جس میں لاہور سمیت شیخوپورہ ، ننکانہ ، گوجرانوالہ ، سیالکوٹ ، نارووال سمیت فیصل آباد ڈویژن اور ساہیوال ڈویژن سے بھی سرکاری ملازمین احتجاجی مظاہرے میں شرکت کریں گے۔ ایپکا احتجاج</TEXT>
