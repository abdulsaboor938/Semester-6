<DOCNO>850051</DOCNO>
<HL>را ایجنٹ ہونے کا الزام، ملزمان عدم ثبوت پر بری</HL>
<AUTHOR>Dawn News</AUTHOR>
<DATELINE> Pakistan 2016-10-23 18:08:31+05</DATELINE>
<TEXT>کراچی: صوبہ سندھ کے دارالحکومت کراچی میں انسداد دہشت گردی کی عدالت (اے ٹی سی) نے عدم ثبوت پر 3 گرفتار مبینہ را ایجنٹس کو بری کردیا، ملزمان پر دھماکا خیز مواد اور غیر قانونی ہتھیار رکھنے کے 5 مقدمات قائم تھے۔ خیال رہے کہ مذکورہ 'را' ایجنٹس کو گذشتہ سال اپریل میں ملیر کے مختلف علاقوں سے گرفتار کیا گیا تھا، طاہر عرف لمبا، جنید خان اور امتیاز کو غیر لائسنس والا ہتھیار رکھنے اور دھماکا خیز مواد ساتھ رکھنے کے الزام میں گرفتار کیا گیا تھا۔ اس وقت پولیس نے الزام لگایا تھا کہ ملزمان کا تعلق متحدہ قومی موومنٹ (ایم کیو ایم) سے ہے اور انھوں نے ہندوستان کی خفیہ ایجنسی 'را' سے ٹریننگ حاصل کی ہے۔ اے ٹی سی کے جج عبدالنعیم میمن نے دونوں جانب کے اعتراضات سننے اور پیش کیے گئے شواہد کی روشنی میں ملزمان کو پانچوں مقدمات میں بری کردیا۔ مزید پڑھیں: ایک اور را 'جاسوس' عدم ثبوت پر رہا عدالت کا کہنا تھا کہ پروسیکیوٹر ملزمان کے خلاف کیس پیش کرنے میں مکمل طور پر ناکام رہے ہیں۔ عدالت کا مزید کہنا تھا کہ گواہوں کے بیانات اور پیش کیے جانے والے ثبوت میں یکسانیت نہیں ہے جبکہ پولیس کی جانب سے ناقص تحقیقات کی گئیں ہیں۔ اس سے قبل ملزمان کے وکیل محمد جوانی نے عدالت پر زور دیا تھا کہ دو ملزمان کو ان کی باقاعدہ گرفتاری پیش کرنے سے قبل کئی ماہ تک غیر قانونی طور پر حراست میں رکھا گیا تھا اور ان سے برآمد کی جانے والی چیزیں بھی غلط انداز میں پیش کی گئیں۔ ادھر پروسیکیورٹر نے کیس کو درست انداز میں پییش کرنے کا دعویٰ کرتے ہوئے کہا کہ ابتدائی طور پر پولیس نے طاہر اور جنید سے مبینہ طور پر دھماکا خیز مواد، اسلحہ اور ہینڈ گرینیڈ برآمد کیے تھے، گرفتار ملزمان نے تفتیش کے دوران پولیس کو بتایا تھا کہ انھیں دھماکا خیز مواد اور دیگر اسلحہ امتیاز نامی شخص نے فراہم کیا تھا، جسے رینجرز نے مارچ 2015 میں ایم کیو ایم کے مرکز نائن زیرو پر چھاپے کے دوران گرفتار کیا تھا، بعد ازاں امتیاز کو بھی ان کے ساتھ دھماکا خیز مواد برآمدگی کیس میں شامل کیا گیا۔ یاد رہے کہ ملزمان کے خلاف دھماکا خیز مواد رکھنے کے 3 اور غیر قانونی اسلحہ برآمدگی کے 2 مقدمات سائٹ سپر ہائی وے انڈسٹریل ایریا پولیس اسٹیشن میں درج کیے گئے تھے۔ یہ بھی پڑھیں: 'را' اور 'این ڈی ایس' سے تعلق رکھنے والے 865 'دہشت گرد' گرفتار عدالت نے جیل حکام کو حکم دیا ہے کہ اگر مذکورہ ملزمان کے خلاف کوئی اور مقدمہ قائم نہیں ہے تو انھیں فوری طور پر رہا کردیا جائے۔ واضح کے مذکورہ ملزمان کی گرفتاری کا دعویٰ کرتے ہوئے ضلع ملیر کے سینئر سپریٹنڈ پولیس (ایس ایس پی) راؤ انوار کا کہنا تھا کہ ملزمان کا تعلق ایم کیو ایم سے ہے اور وہ کراچی میٹروپولیٹن کارپوریشن (کے ایم سی) میں ملازم ہیں جبکہ انھیں ہندوستان کی خفیہ ایجنسی 'را' نے کراچی میں دہشت گردی کی کارروائیوں کیلئے ٹریننگ فراہم کی تھی۔ اس موقع پر راؤ انوار نے وفاقی حکومت سے ایم کیو ایم پر پابندی کا مطالبہ کیا تھا اور انھیں غیر ریاستی تنظیم قرار دینے کی تجویز بھی دی تھی، تاہم پولیس نے ملزمان کے خلاف قائم کیے جانے والے مقدمے میں غیر ریاستی سرگرمیوں میں ملوث ہونے کی دفعات شامل نہیں کی گئیں تھیں۔ واضح رہے کہ مارچ 2016 کے آخر میں سیکیورٹی فورسز نے بلوچستان سے ہندوستان کے حاضر سروس نیول افسر کلبھوشن یادیو کو گرفتار کیا تھا۔ پاکستانی سیکیورٹی اداروں نے دعویٰ کیا تھا کہ کلبھوشن یادیو ہندوستانی خفیہ ایجنسی را کا افسر ہے، اور بلوچستان اور کراچی میں دہشت گردی کی سرگرمیوں میں ملوث ہے۔ مزید پڑھیں: 'را' کے تربیت یافتہ ایم کیو ایم کے 2 کارکن گرفتار اس ایجنٹ کی گرفتاری کے بعد مختلف شہروں سے کئی افراد کو حراست میں لیا گیا اور ساتھ ہی دعویٰ کیا جاتا رہا کہ وہ ہندوستانی خفیہ ادارے کے لیے جاسوسی کرتے ہیں تاہم اس کو ثابت نہیں کیا جا سکا۔ علاوہ ازیں پاک فوج کے سربراہ جنرل راحیل شریف نے کہا تھا کہ کچھ بین الاقوامی ایجنسیاں بالخصوص ہندوستانی خفیہ ایجنسی 'را' پاک چین اقتصادی راہداری منصوبے کے خلاف ہیں۔ گوادر میں امن و ترقی کے موضوع پر سیمینار سے خطاب میں آرمی چیف کا کہنا تھا کہ ’را‘ پاکستان کو غیر مستحکم کرنے میں ملوث ہے، ملک کے کسی بھی حصے میں بدامنی کی اجازت نہیں دی جائے گی، بین الاقوامی برادری دہشت گردوں کی بیرونی مدد روکنے کے لیے اپنا کردار ادا کرے۔ دوسری جانب وزیراعظم نواز شریف نے کہا تھا کہ پاکستان اور ہندوستان کے درمیان ایک دوسرے کے معاملات میں دخل اندازی کا سلسلہ ختم ہونا چاہیے۔ سینیٹ کی قائمہ کمیٹی برائے دفاع کے اجلاس کو بریفنگ دیتے ہوئے سیکریٹری دفاع جنرل (ر) عالم خٹک نے انکشاف کیا تھا کہ ہندوستان کی خفیہ ایجنسی 'را' نے پاکستان کے اقتصادی راہداری منصوبے کے خلاف خصوصی سیل قائم کررکھا ہے، افغانستان میں موجود 7 میں سے 3 ہندوستانی قونصل خانے، جو مزار شریف، قندھار اور جلال آباد میں ہیں، پاکستان مخالف سرگرمیوں کے لیے متحرک ہیں۔ یہ رپورٹ 23 اکتوبر 2016 کو ڈان اخبار میں شائع ہوئی</TEXT>
