<DOCNO>2057641</DOCNO>
<HL>دھرنوں کیخلاف وکلا کی ملک گیر ہڑتال‘ آل پاکستان کنونشن میں ممکنہ غیر آئینی اقدام کیخلاف قرارداد منظور</HL>
<AUTHOR>نوائے وقت</AUTHOR>
<DATELINE> Pakistan 2014-08-22 04:29:38+05</DATELINE>
<TEXT>لاہور/ اسلام آباد/ کراچی (وقائع نگار خصوصی+ اپنے نامہ نگار سے+ نامہ نگاران) پاکستان بار کونسل اور سپریم کورٹ بار کونسل کی اپیل پر وکلا نے ملک کی غیر یقینی سیاسی صورتِ حال کے خلاف جمعرات کو ہڑتال کی۔ وکلا نے کراچی، لاہور، کوئٹہ اور پشاور کی ہائی کورٹوں اور ماتحت عدالتوں میں عدالتی کارروائی کا بائیکاٹ کیا اور جنرل باڈی کے اجلاسوں میں آئین کی بالادستی اور قانون کی حکمرانی کے خلاف ہر سازش کا مقابلہ کرنے کا فیصلہ کیا۔ وقائع نگار خصوصی کے مطابق لاہور میں وکلاء تنظیموں نے تحریک انصاف اور عوامی تحریک کے دھرنوں کے خلاف ہڑتال کی اور عدالتی کارروائی کا بائیکاٹ کیا جسکے باعث ہزاروں مقدمات کی سماعت ملتوی کر دی گئی، ہڑتال کی وجہ سے عدالتوں میں آئے سائلین کو بھی شدید مشکلات کا سامنا کرنا پڑا۔ وکلا رہنمائوں عاصمہ جہانگیر، کامران مر تضیٰ، شفقت چوہان نے اسلام آباد میں تحریک انصاف اور عوامی تحریک کے دھرنوں کو جمہوریت کیلئے سنگین خطرہ اور عمران خان اور طاہر القادری کے مطالبات کو غیر آئینی قرار دیا ہے۔ سیشن کورٹ، کینٹ اور ماڈل ٹائون کچہری میں بھی ہزاروں کیسز التوا کا شکار ہو گئے۔ پاکستان بار کونسل کے وائس چیئرمین محمد رمضان چوہدری نے کہا ہے سیاسی جماعتیں ہوش کے ناخن لین اور اپنے سیاسی مسائل سڑکوں اور عدالتوں میں لے جانے کی بجائے پارلیمنٹ اور سیاسی پلیٹ فارم پر حل کریں۔ لاہور ہائی کورٹ بار ایسوسی ایشن سمیت پاکستان بھر کی بار ایسوسی ایشنوں نے جمہوریت کی بحالی و مضبوطی، آئین کی بالا دستی ، قانون کی حکمرانی اور ممکنہ پی سی او کے خلاف متفقہ طور پر اعلامیہ اور قرارداد منظور کرتے ہوئے کہا ہے کسی فرد یا ادارہ نے آئین و قانون کو پامال کرتے ہوئے کوئی غیر قانونی یا غیر آئینی اقدام کیا تو وکلاء بطور ادارہ اس کی بھر پور مزاحمت کریں گے۔ کسی جج نے اس غیر آئینی اقدام کے نتیجہ میں پی سی اوکے تحت حلف اٹھایا یا اس اقدام کی حمایت کی تو وکلاء برادری اس جج کو تسلیم نہیں کرے گی اور ہمارے جج وہی ہونگے جنہوں نے پی سی اوکے تحت حلف نہ لیا ہو گا۔ ہم حکومت پنجاب سے مطالبہ کرتے ہیں جسٹس علی باقر نجفی کی نگرانی میں قائم جوڈیشل کمیشن کی رپورٹ کو شائع کیا جائے اور اس پر عمل کیا جائے۔ وکلاء برادری حکومت اور احتجاج کرنے والی جماعتوں سے مطالبہ کرتی ہے وہ اپنے مسائل/ مطالبات آئین و قانون کے دائرے میں رہتے ہوئے جمہوری طریقے سے حل کریں۔ وکلاء برادری کسی بھی پارٹی یا گروہ یا کسی خاص طبقہ کو حکومت پر قبضہ کرنے کی اجازت نہیں دے گی اور حکومت کی تبدیلی صرف اور صرف آئین کے مطابق ہو گی۔ مشترکہ اعلامیے میں کہا گیا وکلاء برادری کا کسی سیاسی جماعت سے کوئی تعلق نہیں، ماڈل ٹائون واقعہ میں نعشیں گری ہیں ذمہ داروں کے خلاف کارروائی ہونی چاہئے۔ آل پاکستان وکلاء کنونشن میں پاکستان بھر سے آئے بار ایسوسی ایشنوں کے نمائندوں نے شرکت کی۔ لاہور ہائی کورٹ بار کے صدر شفقت محمود چوہان نے کہا احتجاج اور دھرنا دینا حق ہے لیکن قانون اور آئین کی خلاف ورزی کسی طور برداشت نہیں کی جائے گی۔ ہمارا کام سیاست نہیں آئین کا تحفظ اور قانون پر عمل داری ہے ۔ سندھ ہائی کورٹ بار کے صدر زیڈ اے جتوئی نے کہا عمران خان اور طاہر القادری دونوں کو دہشت گردی کے تحت بند کر دینا چاہئے ابھی وہ اپنی بات مکمل بھی نہیں کر پائے تھے کہ تحریک انصاف کے وکلاء نے گو نواز گو کے نعرے لگانے شروع کر دیئے جس سے شدید بد نظمی دیکھنے میں آئی جس پر ہائی کورٹ بار کے صدر شفقت محمود چوہان نے وکلاء سے معذرت کرتے ہوئے کارروائی کو آگے بڑھایا۔ زیڈ اے جتوئی نے مزید کہا ہم نے جمہوریت کو ڈی ریل ہونے نہیں دینا۔ ہم جمہوریت کے ساتھ ہیں آئین کے ساتھ ہیں۔ لاہور ہائی کورٹ بار کے سیکرٹری میاں احمد چھچھر نے کہا اے ملک کے سپہ سالاروں ملکی سیاست اس وقت اہم ترین مرحلہ پر ہے۔ یہ کنونشن آئین کے تحفظ کے لیے وکلاء کے کردار ادا کرنے کا ہے۔ لاہور ٹیکس بار کی صدر عائشہ قاضی نے کہا ماڈل ٹائون واقعہ کے ذمہ داروں کا حساب ہونا چاہئے۔ شرکاء میں بابر وحید، رائے بشیر احمد، عبدالرحمان، ذوالفقار چودھری، رانا سعید غلام چیچی، شاہد میر، افتخار چوہان، رخسار چودھری، میاں حفیظ، طارق جاوید سمیت وکلاء کی بڑی تعداد نے شرکت کی جبکہ سیالکوٹ بار کے صدر شاہد میر، وزیر آباد بار کے صدر افتخار چوہان، چونیاں بار کے صدر رانا سعید، رسول بخش چیچی اور منعم سلطان نے وکلاء کنونشن سے خطاب کیا۔ لاہور سے اپنے نامہ نگار سے کے مطابق لاہور کی ماتحت عدلیہ میں وکلا نے عدالتی بائیکاٹ کیا جس کے نتیجے میں ہزاروں مقدمات کی سماعت متاثر ہونے سے سائلین کو مشکلات کا سامنا کرنا پڑا۔ ہڑتال کے باعث سیشن عدالتوں، سول عدالتوں، ضلع کچہری ، کینٹ اور ماڈل ٹائون کچہری میں ہزاروں مقدمات التواء کا شکار ہوئے تاہم اہم نوعیت کے مقدمات کے لئے سیشن کورٹ اور سول کورٹس میں ججز نے اپنے چیمبرز میں بیٹھ کر عدالتی امور نمٹائے۔ شاہ کوٹ سے نامہ نگار کے مطابق تحصیل بار کونسل شاہ کوٹ نے ملک میں آئین کی بالادستی اور جمہوریت کے حق میں ہڑتال کی۔ ڈسٹرکٹ بار ننکانہ صاحب کے وکلاء نے جمہوریت کے حق میں اور عمران خان، طاہر القادری کے دھرنے کے خلاف ہڑتال کی۔ ڈسٹرکٹ بار ایسوسی ایشن کے صدر محمد امین بھٹی نے کہا ہے وکلاء جمہوریت کے تحفظ کی خاطر کسی قسم کی بھی قربانی دینے سے دریغ نہیں کریں گے۔ اسلام آباد سے نمائندہ نوائے وقت کے مطابق وفاقی دارالحکومت میں واقع عدالتوں میں بھی وکلا کی بہت کم تعداد پیش ہوئی جبکہ ملکی سیاسی صورتحال احتجاجی دھرنوں کے خلاف آئین اور قانون کی بالادستی قائم رکھنے سے متعلق بارز میں تقاریب منعقد کی گئیں۔ سپریم کورٹ، ہائی کورٹ اور ڈسٹرکٹ کورٹ کے وکلاء نے بازوئوں پر کالی پٹیاں باندھیں اور کسی سیاسی احتجاج و انتشار کا حصہ نہ بننے کا اقرار کیا۔ سپریم کورٹ میں صرف تحریک انصاف کے آزادی مارچ اور عوامی تحریک کے انقلاب مارچ اور دھرنے سے متعلق کیس کی سماعت ہوئی جبکہ دیگر بنچز بھی جلد ہی اٹھ گئے۔ ٹوبہ ٹیک سنگھ، عارفوالا، چشتیاں، بہاولنگر، منچن آباد، ہارون آباد ، فورٹ عباس چکوال، فیصل آباد، سیالکوٹ میں بھی وکلا عدالتوں میں پیش نہیں ہوئے۔ وقائع نگار کے مطابق کراچی سٹی کورٹ سمیت تمام ضلعی عدالتوں میں سرگرمیاں معطل رہیں۔ ہائی کورٹ اور صوبے کی دوسری عدالتوں میں بھی وکلا کی ہڑتال کے باعث عدالتی امور ٹھپ ہو گئے۔ نوائے وقت رپورٹ کے مطابق پشاور سمیت خیبر پی کے کی تمام عدالتوں میں بھی وکلا پیش نہیں ہوئے۔ بلوچستان ہائی کورٹ سمیت صوبے بھر میں بھی وکلا نے ہڑتال کی۔ وکلاء نے وفاقی دارالحکومت میں تحریک انصاف اور عوامی تحریک کے دھرنوں کو جمہوریت کیلئے سنگین خطرہ اور عمران خان اور طاہر القادری کے مطالبات کو غیر آئینی قرار دیا۔ پاکستان بار کونسل کی کال پر اسلام آباد میں وکلاء نے عدالتی بائیکاٹ کیا۔ آل پاکستان نمائندہ وکلاء کنونشن نے ممکنہ غیر آئینی اقدام کیخلاف قرارداد متفقہ طور پر منظور کر لی جس میں کہا گیا ہے کہ دھرنے دینے والی جماعتوں کے مطالبات آئین کے دائرے میں رہتے ہوئے منظور کئے جائیں۔</TEXT>
