<DOCNO>811924</DOCNO>
<HL>بچوں سے مشقت کا خاتمہ کیسے؟</HL>
<AUTHOR>Daily Khabrain</AUTHOR>
<DATELINE> Pakistan 2016-12-22 02:20:49+05</DATELINE>
<TEXT>ریاض مسعود …. نقطہ نظر ہمارے غیرمنصفانہ نظام‘ سماجی رویوں اور خاندانی نظام میں ٹوٹ پھوٹ کا سب سے برا اثر ان معصوم بچوں پر ہی پڑتا ہے۔ تعلیم حاصل کرنے اور کھیل کود کی عمر میں انہیں محنت مزدوری اور مشقت کی بھٹی میں جھونک دیا جاتا ہے‘ جس سے نرم و نازک پھول کملا جاتے ہیں‘ لیکن ان کا کوئی پرسان حال نہیں ہوتا۔ انٹرنیشنل لیبر آرگنائزیشن (ILO) کی رپورٹ کے مطابق اس وقت پاکستان میں 15 سے 16 لاکھ بچے مختلف اقسام کی مشقت پر مجبور ہیں۔ پاکستان میں اگرچہ بچوں سے مشقت لینے پر پابندی ہے لیکن ہمارے ملکی قوانین اس قدر کمزور ہیں کہ ان کی وجہ سے چائلڈ لیبر کم ہونے کے بجائے بڑھتی ہی جارہی ہے۔ حکومت نے چائلڈ لیبر پر قابو پانے کیلئے لیبر افسروں‘ اسسٹنٹ کمشنروں‘ ڈپٹی کمشنروں‘ ڈسٹرکٹ پولیس افسروں کو وسیع اختیارات دیئے ہیں لیکن چائلڈ لیبر پر قابو پانے کی کوششیں بارآور ثابت نہیں ہوسکیں۔ گزشت دنوں انتظامیہ نے دکانوں‘ جمعہ اور اتوار بازاروں میں والدین کے ساتھ کام کرنے والے بچوں کو بھی پکڑ لیا جس پر خاصا ہنگامہ بھی ہوا‘ سرکاری سطح پر اس طرح کی چھاپہ مار کارروائیوں سے ہم چائلڈ لیبر پر قابو نہیں پا سکتے۔ یہ بات قابل غور ہے کہ اگر کوئی بچہ اپنے والدین سے کوئی ہنر یا فن سیکھتا ہے تو یہ کوئی قانون شکنی نہیں مثلاً اگر ایک سنار‘ ترکھان‘ لوہار‘ پینٹر‘ آرٹسٹ‘ درزی‘ قالین باف‘ دکاندار اپنے بچے کو اپنا فن منتقل کررہا ہے تو یہ کون سا جرم ہے؟ اس سے کون سے ملکی قانون کی خلاف ورزی ہوئی ہے؟ ہاں یہی بچے کسی ورکشاپ‘ بھٹے‘ تعمیراتی کاموں اور کارخانوں میں کام کررہے ہوں تو اسے ہم یقیناً چائلڈ لیبر ہی کہیں گے‘ جس کا سدباب ضروری ہے۔ اس وقت پاکستان بھر کے کارخانوں میں 18 سال سے کم عمر بچوں کی بھرتی پر قانوناً پابندی ہے۔ بہت اچھی بات ہے لیکن یہ قانون کارخانے کے مالک پر تو عائد ہورہا ہے لیکن ٹھیکے دار کی لیبر پر کسی کی نظر نہیں پڑتی‘ جو اپنے منافع کے لالچ میں بچوں سے کام لینے سے بھی باز نہیں آتا۔ ایک محتاط اندازے کے مطابق اس وقت (2015-16) پاکستان میں 10 سے 14 سال تک کی عمر کے بچوں کی تعداد تقریباً سوا تین کروڑ کے لگ بھگ ہے جبکہ 15 سال سے 19 سال تک کی عمر کے بچوں کی تعداد 2 کروڑ 50 لاکھ سے بھی زیادہ ہے۔ انٹرنیشنل لیبر آرگنائزیشن (ILO) کی رپورٹ کے مطابق 8 سال سے 16 سال تک کی عمر کے بچے ہی چائلڈ لیبر کا شکار ہوتے ہیں۔ اگر ہم ان بچوں کو بہترین تعلیمی سہولتیں‘ مفت یونیفارم اور کتابیں مناسب خوراک‘ صحت کی سہولتیں اور آمدورفت کی بہترین سہولتیں مفت فراہم کرنے کے ساتھ ساتھ مناسب وظیفہ بھی دے دیں تو اس سے چائلڈ لیبر میں واضح طور پر فوری کمی لائی جاسکتی ہے۔ کیا حکومت نے ایسی کوئی منصوبہ بندی کی؟ آپ یہ جان کر حیران ہوں گے کہ عالمی سطح پر ہونے والی کانفرنسوں میں چائلڈ لیبر کے بارے میں پاکستان کے حوالے سے ایسی ایسی ویڈیو دکھائی جاتی ہیں کہ جسے دیکھ کر پاکستانی وفد بھی پریشان ہوجاتا ہے۔ اس سے یقینا پاکستان کا امیج بھی متاثر ہوتا ہے۔اس وقت پاکستان کی آبادی جس تیز رفتاری سے بڑھ رہی ہے اس سے بے روزگاری‘ مہنگائی‘ غربت کے ساتھ ساتھ سماجی‘ معاشی اور مالی مسائل بھی مسلسل بڑھ رہے ہیں‘ جس کی وجہ سے والدین دل پر پتھر رکھ کر اپنے بچوں کو محنت مزدوری پر لگانے میں مجبور ہیں۔ خاص طور پر دیہاتوں میں کھیتوں میں کام کرتے ہوئے بچوں کی بھاری تعداد کو آپ دیکھ سکتے ہیں۔ ورکشاپوں‘ فیکٹریوں (ٹھیکیدار کی لیبر) دکانوں‘ ہوٹلوں‘ آٹومکینک شاپس‘ تعمیراتی کاموں‘ پھیری والی ریڑھیوں‘ چوکوں میں گاڑیوں کو صاف کرنے‘ بھیک مانگنے والے بچوں‘ حتیٰ کہ چنگ چی چلاتے ہوئے کم سن ڈرائیور بھی آپ بآسانی دیکھ سکتے ہیں۔ پاکستان کے شہروں اور قصبوں میں لوگوں کے گھروں میں بھی لاکھوں بچے محنت و مشقت کررہے ہیں اور اپنے مالکوں کے ظلم و ستم کا شکار بھی ہورہے ہیں۔ چائلڈ لیبر کی یہ بہت بڑی تعداد کسی گنتی میں نہیں اور نہ ہی اس سیکٹر پر لیبر قوانین کا نفاذ ہوتا ہے۔ افسوس کی بات تو یہ ہے کہ یہ کم سن بچے اکثر جسمانی اور جنسی تشدد کا شکار بھی ہوتے ہیں‘ جس کی ایک مثال قصور کا شرمناک جنسی سکینڈل بھی تھا نہ جانے اس طرح کے کتنے واقعات روز ہوتے ہوں گے۔ چائلڈ لیبر کی وجہ سے عالمی سطح پر پاکستان کا تشخص بری طرح متاثر ہورہا ہے اور غیرملکی NGO`S کے ساتھ ساتھ مقامی NGO`S کو بھی چائلڈ لیبر کے مسئلے کو اچھالنے کا موقع ملاہے۔ آپ کو یہ جان کر یقیناً حیرانگی ہوگی کہ لاہور اور کراچی کے بعد سیالکوٹ‘ فیصل آباد‘ گوجرانوالہ‘ ملتان‘ سکھر‘ بہاولپور‘ پشاور‘ حیدرآباد اور سوات کے علاقوں میں نسبتاً زیادہ NGO`S سرگرم عمل میں۔ چائلڈ لیبر کے بارے میں ان غیرسرکاری تنظیموں کے بے بنیاد پراپیگنڈے اور فرضی اعدادوشمار کی وجہ سے ہماری برآمدات پر نہایت ہی منفی اثرات مرتب ہورہے ہیں۔ اس سلسلے میں چند سال پہلے کا ایک واقعہ تحریر کررہا ہے۔ جب ایک بچے اقبال مسیح کی مریدکے کے علاقے میں اشرف نامی شخص (نشے کا عادی) کے ہاتھوں ہلاکت پر غیرسرکاری تنظیموں نے عالمی سطح پر اس قدر شرمناک پراپیگنڈہ کیا کہ یورپ کے کئی ممالک نے پاکستانی مصنوعات کی درآمد پر پابندی لگا دی جس سے ملکی خزانے کو اربوں روپے کا نقصان برداشت کرنا پڑا۔ اس وقت ہماری کھیلوں کا سامان تیار کرنے اور قالین بافی کی گھریلو صنعت ان غیرسرکاری تنظیموں کے نشانے پر ہے۔ ان دونوں صنعتوں میں چائلڈ لیبر کی موجودگی کے بارے میں بے بنیاد پراپیگنڈہ کیا گیا جس سے کھیلوں کے سامان اور قالینوں کی برآمد میں چند سال کے اندر تقریباً 30 سے 40 فیصد تک کمی ریکارڈ کی گئی۔ فٹ بال تیار کرنے کی صنعت میں چائلڈ لیبر کے بارے میں ایسی ایسی مضحکہ خیز باتیں اور پراپیگنڈہ کیا گیا کہ دنیا بھی حیران رہ گئی۔ یہ کس طرح ممکن ہے کہ ایک بچہ فٹ بال کی سلائی کرے؟ ایک فٹ بال کی تیاری میں چمڑے کے 30 سے زائد چھوٹے چھوٹے ٹکڑے ہاتھ سے سلائی کرکے جوڑے جاتے ہیں‘ پھر اس فٹ بال کو عالمی سطح کے 22 کھلاڑی 90 منٹ کے کھیل کے دوران ہزاروں زور دار ککس لگاتے ہیں۔ آپ خود سوچیں کہ کیا ایک بچے کے ہاتھ سے بنا ہوا فٹ بال اس قدر زیادہ ککس برداشت کرسکتا ہے؟ یقیناً ایسا ممکن ہی نہیں۔ دوسری طرف ہاتھ سے بنے ہوئے قالینوں کا معاملہ بھی تکنیکی اعتبار سے ملتا جلتا ہی ہے۔ ایک عام سائز کے قالین کی تیاری میں دو سے تین ماہ کا عرصہ لگ جاتا ہے۔ ایک مربع فٹ میں 250 سے 300 پھندے ہوتے ہیں‘ جس کو بنانے (بننے میں) خاصی مہارت اور تجربہ درکار ہوتا ہے جبکہ بچہ بچہ ہی ہوتا ہے وہ کیونکر ایسا خالصتاً تکنیکی اور محنت والا کام کرسکتا ہے۔ ایسا ممکن ہی نہیں۔ یہ صرف غیرسرکاری تنظیموں کا پراپیگنڈہ ہے جس کی پشت پناہی بھارت اور دوسرے ممالک کررہے ہیں‘ جو پاکستانی مصنوعات کی عالمی منڈیوں میں برآمد اور پذیرائی کو روکنا چاہتے ہیں۔ حکومت نہ جانے کس مصلحت کی بنا پر ایسی NGO`S کو کھل کھیلنے کا موقع دے رہی ہے؟ چند سال پہلے حکومت نے ایک بڑی طاقت کی NGO کو اسلام آباد میں کام کرنے سے روک دیا اور اس پر پابندی بھی لگا دی لیکن اندرونی اور بیرونی دباﺅ کی وجہ سے صرف 48 گھنٹوں میں حکومت کو وہ پابندیاں اٹھانا پڑیں۔ ضرورت اس بات کی ہے کہ حکومت چائلڈ لیبر پر کام کرنے والی تمام ملکی اور غیر ملکی غیر سرکاری تنظیموں کی ازسرنو مانیٹرنگ کرے ، ان کا ریکارڈ، مالی حسابات اور کارکردگی کا کسی دباﺅ میں آئے بغیر چیک کرے تاکہ انہیں کھل کھیلنے کا موقع نہ مل سکے۔ انٹرنیشنل لیبر آرگنائزیشن (ILO) کی رپورٹ کے مطابق اس وقت دنیا بھر میں 170 ملین کے لگ بھگ بچے چائلڈ لیبر کے زمرے میں آتے ہیںجن میں سے 25 سے 30 ملین بچے ایسے کام کرنے پر مجبور ہیں جن سے ان کی جان کو بھی خطرہ ہو سکتا ہے۔ اس رپورٹ میں ہمارے ہمسائے بھارت کا چائلڈ لیبر کے بارے میں گھناﺅنا چہرہ بھی بے نقاب ہوا ہے کہ دنیا کے سب سے بڑے خود ساختہ جمہوری ملک بھارت میں 45 ملین سے زائد بچے چائلڈ لیبر میں مصروف ہیں ان میں سے اکثر جبری مشقت کرتے ہیں لیکن کوئی غیر ملکی NGO اس کے خلاف آواز نہیں اٹھاتی، سب کے سب غیر سرکاری تنظیمیں بھارت کی ”میٹھی چوری“ کھا کر موج میلہ کر رہی ہیں جبکہ سارا نزلہ پاکستان پر گرا دیا جاتا ہے۔ اگر کوئی باپ یا بڑا بھائی اپنے بچے کو اپنا خاندانی فن سکھانے کی کوشش کرتا ہے تو اسے چائلڈ لیبر قرار دے کر دھرلیا جاتا ہے حالانکہ فن یا آرٹ نسل درنسل منتقل ہوتا آ رہا ہے پھر اس کی راہ میں رکاوٹ کیوں؟ ضرورت اس بات کی ہے کہ ہم انسداد چائلڈ لیبر کے قوانین کو سوچ سمجھ کر استعمال کریں اور غیر ملکی اور ملکی NGO`s کے دباﺅ میں آ کر ہنر یا فن کی نسل درنسل منتقلی کے دیرینہ نظام کو تہہ و بالا نہ کریں۔ وزیراعلیٰ پنجاب محمد شہباز شریف نے صوبے سے چائلڈ لیبر کے خاتمے کیلئے بڑے موثر اقدامات اٹھاتے ہیں۔ مزدوروں کے بچوں کو معیاری تعلیم، یونیفارم، کتابیں، خوراک، ٹرانسپورٹ مفت فراہم کرنے کیلئے عملی اقدامات کیے گئے ہیں۔ وزیراعلیٰ نے پنجاب کے مختلف علاقوں میں اینٹوں کے بھٹوں پر خود چھاپے مارے ہیں اور وہاں کام میں مصروف بچوں کو اس مشقت سے نجات دلائی ہے ۔ ان بچوں کو زیور علیم سے آراستہ کرنے، ماہانہ وظیفہ دینے کے ساتھ ساتھ دیگر کئی سہولتیں بھی فراہم کی ہیں جس کی پرنٹ، الیکٹرانک میڈیا اور ہر کسی نے کھلے دل سے تعریف کی ہے۔ دوسرے صوبوں کے وزرائے اعلیٰ کا بھی یہ فرض ہے کہ وہ اپنے اپنے علاقوں میں چائلڈ لیبر کے خاتمے کیلئے ایسے ہی اقدامات کریں۔٭٭</TEXT>
