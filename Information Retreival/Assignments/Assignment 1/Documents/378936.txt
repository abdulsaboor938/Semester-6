<DOCNO>378936</DOCNO>
<HL>سعودی خواتین بمقابلہ امریکی خواتین ،محفوظ کون؟</HL>
<AUTHOR>روزنامہ پاکستان</AUTHOR>
<DATELINE> Pakistan 2016-11-04 15:58:26+05</DATELINE>
<TEXT>غلام نبی مدنی(مدینہ منورہ) مشہور امریکی اخبار نیویارک ٹائمز نے اپنے اخبار میں سعودی عورتوں سے ایک سوال کیاجس میں کہا گیا کہ چونکہ سعودی عورتوں نے حال ہی میں ووٹنگ میں حصہ لیا،لیکن اس کے باوجود سعودی عورتیں ابھی بھی بہت سے میدانوں میں پیچھے ہیں ،ان پر پابندیاں ہیں۔مثلاًوہ ڈرائیونگ نہیں کرسکتیں، اپنے ولی کی اجازت کے بغیر شادی کرسکتی ہیں ،نہ گھر سے باہر سفر کرسکتی ہیں۔اس لیے نیویارک ٹائمز سعودی عورتوں کو موقع دیتا ہے کہ وہ اپنے مسائل اورسعودی معاشرے میں عورتوں کے ساتھ روا رکھے جانے والے رویوں پر اپنی آرا نیویارک ٹائمز کے ساتھ شئیر کریں۔ نیویارک ٹائمز ان کے مسائل اور ایسی خواتین کی آواز دنیا میں بلند کرے گا۔ نیویارک ٹائمز کے اس سوال پر سعودی عورتوں نے جواب دیتے ہوئے کہا”آپ ہمارے معاملات میں دخل اندازی نہ کرو۔ہم الحمدللہ ہمیشہ سے خوش ہیں۔سعودی عورتیں اچھی طرح جانتی ہیں کہ نیویارک ٹائمز کی اس نئی بحث کے پیچھے کیا خباثت چھپی ہے“۔یہ دو ہفتے قبل پیش آنے والے ایک واقعہ ہے۔جس میں بظاہر سعودی خواتین کے لیے ہمدردانہ رویہ کا اظہار کیا گیا ہے۔لیکن حقیقت یہ ہے کہ سعودی خواتین کو بظاہر ا س طرح کے پروپیگنڈے میں گھیر کر مغرب اپنے دیرینہ خواب کو پورا کرناچاہتاہے۔جس کے تحت عورت کو مارکیٹ کی پروڈکٹ بناناہے۔ مغرب نے اپنے معاشرے میں عورتوں کے حقوق اور ان کی آزادی کے نام پر جو قیامت برپا کی اس کا خمیازہ آج بھی نہ صرف مغربی خواتین بھگت رہی ہیں بلکہ خود مغربی معاشرہ خاندانی نظام کے درہم برہم ہونے پر سخت پریشان ہے۔امریکہ سمیت یورپ میں عورتوں کی آزادی کا نعرہ تو لگایا جاتاہے لیکن وہاں عورتوں پر ہونے والے ظلم وجبر پر کوئی لب نہیں کھولتا۔ نیویارک ٹائمز ہی کی رپورٹ کے مطابق ہر پانچ میں سے ایک امریکی لڑکی جنسی زیادتی کا شکار ہوتی ہے۔ ان میں سے بھی ایک تہائی خواتین کو زیادتی کے دوران تشدد کا نشانہ بھی بنایا جاتا ہے۔ رپورٹ کے مطابق ہر سال 13 لاکھ امریکی خواتین جنسی زیادتی کا شکار ہوتی ہیں۔ ان میں سے 12 فی صد لڑکیوں کو اس وقت زیادتی کا نشانہ بنایا گیا جب ان کی عمر 10 سال یا اس سے کم تھی۔ایک اور امریکی اخبار کے مطابق 2001ءسے 2012ءتک افغانستان میں طالبان کے ہاتھوں مجموعی طور پر 6488 امریکی فوجی مارے گئے جبکہ اسی عرصے کے دوران 11766 امریکی خواتین کو ان کے موجودہ یاسابقہ پارٹنرز کے ہاتھوں قتل ہونا پڑا۔ تقریباً 5 کروڑ خواتین ہر سال اپنے شریک حیات کی جانب سے تشدد کا نشانہ بنائی جاتی ہیں۔یہ صرف دو اخباروں کی رپورٹس ہیں جن میں امریکی معاشرے میں خواتین پر ہونے والے ظلم وجبر کو بیان کیا گیاہے۔اس کے علاوہ کتنی عورتیں ہیں جن کوجاب کے دوران ہراساں کیا جاتاہے۔حیرت ہے جس معاشرے میں عورتوں کو حقوق اور مساوات کے نام پر لوٹا جارہاہے،وہی لوگ سعودی عرب اور دیگر اسلامی ممالک میں عورتوں کو حقوق اور آزادی کا نعرہ دے کر ذلیل ورسوا کروانا چاہتے ہیں۔اس کے لیے مغرب ہرطرح کے حربے استعمال کررہاہے۔ نیویارک ٹائمز کے سعودی خواتین سے حالیہ مطالبے کے علاوہ ،حال ہی میں سعودی عرب میں ٹوئٹرپر ٹرینڈ بنایاگیا جس میں یہ مطالبہ دکھایا گیا کہ سعودی عورتیں ولی کی ولایت کو ساقط کرنا چاہتی ہیں۔لہذا انہیں ولی کی اجازت کے بغیر شادی اور سفر کرنے کی ایسی دیگر چیزوں کی اجازت ہونی چاہیے۔بظاہر اس ٹرینڈ کے ذریعے یہ باور کروایا گیا کہ سعودی عورتیں ایسا مطالبہ کررہی ہیں۔لیکن جب تحقیقات کی گئیں تو پتہ چلا اس قسم کے ہیش ٹیگ بناکرٹوئٹ کرنے والے اسلام دشمن لوگ ہیں،جو چند لوگوں کو پیسے دے کر اس قسم کی حرکتیں کرواتے ہیں۔چنانچہ اسی ہفتے ایک سعودی خاتون کو بھی گرفتار کیا گیا جوولی کی ولایت کے اسقاط کے حوالے سے ہیش ٹیگ بنا کر معاشرے کے امن وامان کو خراب کرنے کا سبب بن رہی تھی۔ اس قسم کے پروپیگنڈوں کو سعودی خواتین اور سعودی عوام نے نہ صرف مسترد کیا بلکہ اس سلسلے میں اسلام کی تعلیمات اور سعودی معاشرے کے رویے کی بھی تعریف کی۔حقیقت یہ ہے کہ اسلام ہی وہ دین ہے جس نے دنیا میں سب سے پہلے عورتوں کو حقوق دلوائے اور ان پر ظلم وجبر کرنے والوں کے لیے زبردست وعیدیں سنائیں۔عورت اگر بیٹی یابہن ہو تو اس کی تربیت کرنے پر جنت کی بشارت دی ،اگرماں ہوتو جنت کو اس کے پاو¿ں تلے بتایا،اگر بیوی ہوتو اس کی دیکھ بھال اور نان نفقے کی ذمہ داری خاوند پر عائد کرکے بیوی کو اس پریشانی سے آزاد کیااور بیوی کے حقوق میں غفلت کرنے والے کے لیے خدا کے قہر کی سزاسنائی۔غرض عورت کو جتنا سکون اسلام نے دیااتناشاید ہی کسی اور نے دیا ہو۔سعودی معاشرہ عرب معاشرہ ہے جہاں اسلام سے پہلے عورتوں پر ظلم کیا جاتاتھا لیکن اسلام نے آکر عورتوں کو حقوق دلوائے۔چنانچہ آج بھی عورتوں کو ہرطرح کے حقوق حاصل ہیں۔یہاں کی خواتین آزاد ہیں۔اگر کوئی خاوند بیوی پر ظلم کرے تو شرعی عدالتیں قانون کے مطابق سزادیتی ہیں۔دوہفتے پہلے ہی کا واقعہ ہے کہ خاوند کے ظلم وجبر کی شکایت قاضی کی عدالت میں جب بیوی لے کر گئی،تو عدالت نے پہلے تو باہمی صلح کا حکم دیا۔جب بیوی راضی نہ ہوئی تو عدالت نے خاوند کو تعزیراً کوڑے مارنے کی سزاسنائی اور بیوی کو اختیار دیا کہ وہ جب چاہے اس سزا پرعمل کرواسکتی ہے۔مہر اورخلع کے سلسلے میں آج بھی سعودی خواتین آزاد ہیں۔میراث میں بھی شریعت کے مطابق یہاں کی خواتین کو حصہ دیا جاتاہے۔سکولوں،کالجوں،یونیورسٹیوں اور دیگرجگہوں پر خواتین پرسکون طریقے سے ذمہ داریاں سرانجام دیتی ہیں۔ عورتوں کے معاملے میں سعودی معاشرہ نہایت غیرت مند ہے،ایک سعودی دوست کے بقول یہاں خواتین اس لیے ڈرائیونگ نہیں کرتیں کہ سعودی معاشرے میں یہ بہت بڑا عیب ہے کہ مرد عورت کی ضروریات کو پورا نہ کرے اور عورت مجبور ہوکر ڈرائیونگ کرے۔یہی وجہ ہے کہ خواتین اس قدر اعزاز وتکریم کے ہوتے ہوئے نیویارک ٹائمز اور دیگر مغربی پروپیگنڈوں کو بہت جلد سمجھ جاتی ہیں اور انہیں بھرپورجواب دیتی ہیں۔دوسری طرف یہ بھی حقیقت ہے کہ اسلام اورخواتین کے نام پر بہت سے خواتین محض پیسے اور شہرت کے لیے دشمنوں کی آلہ کاربنتی ہیں۔اور یہ بھی ایک سچ ہے کہ نہ صرف سعودی عرب بلکہ دیگر اسلامی ممالک میں بھی کچھ لوگ ایسے ہیں جوخواتین کو تشدد کا نشانہ بناتے ہیں۔لیکن یہ گنتی کے لوگ ہیں جن کی وجہ سے ہم پورے معاشرے اور مذہب کو الزام نہیں دے سکتے۔اس لیے سعودی خواتین کی طرح پاکستان کی خواتین کو بھی آزادی حقوق نسواں کے نعرے کے پیچھے چھپے ان مذموم مقاصد سے باخبر رہنا چاہیے جس نے مغرب میں عورت کو گھر کی محفوظ چاردیواری سے نکال کر مارکیٹ کی پروڈکٹ بناکرغیرمحفوظ کیا۔اس کے ساتھ خواتین پر ظلم کرنے والے عناصر کی حوصلہ شکنی بھی کی جانے چاہیے جو مغرب کو خواتین کے حقوق کے نام پر پروپیگنڈہ کرنے کا موقع دیتے ہیں۔ (gmadnig@gmail.com) رونامہ پاکستان میں شائع ہونے والے بلاگز لکھاری کا ذاتی نقطہ نظر ہیں۔ادارے کا متفق ہونا ضروری نہیں</TEXT>
