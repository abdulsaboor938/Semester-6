<DOCNO>2361701</DOCNO>
<HL>ملک کی مختلف جیلوں میں آج 13 مجرموں کو پھانسی دی جائے گی</HL>
<AUTHOR>جیو اردو نیوز</AUTHOR>
<DATELINE> Pakistan 2015-03-17 08:03:00+05</DATELINE>
<TEXT>اڈیالہ.........اڈیالہ جیل راولپنڈی اور سینٹرل جیل کراچی سمیت آج مختلف جیلوں میں 13 مجرموں کو پھانسی دی جائے گی ۔ پھانسیوں کے تمام انتظامات مکمل کرلیے گئے ہیں ۔اڈیالہ جیل راولپنڈی میں دو قیدیوں ملک ندیم اور محمد جاوید کو پھانسی پرلٹکایا جائے گا ۔ دونوں مجرموں کو قتل کے مقدمات میں سزائے موت سنائی گئی تھی ۔سینٹرل جیل کراچی میں محمد افضل اور محمد فیصل کے لیے تختہ دار تیار کرلیا گیا ہے۔ دونوں کو آج صبح پھانسی دی جائے گی۔ مجرموں نے کورنگی میں دوران ڈکیتی ایک شخص عبدالجبار کوقتل کیا تھا۔ڈسٹرکٹ جیل جھنگ میں 3 مجرموں مبشر، شریف اور ریاض کی سزائے موت پر عمل درآمد کیا جائے گا۔مجرموں کی لواحقین سے آخری ملاقات کرادی گئی ہے۔مجرم ریاض نے1995ء میں گھریلو جھگڑے پر ایک شخص کو قتل کیا تھا جبکہ مبشر اور شریف نے 2012 ءمیں ٹیکسی ڈرائیور کو اغوا کے بعد مار دیا تھا ۔سینٹرل جیل ملتان میں آج صبح 2مجرمان کو پھانسی دی جائے گی ۔ وقار نذیر دوران ڈکیتی قتل جبکہ ظفراقبال بچی کو زیادتی کے بعد قتل کرنے کا مجرم ہے۔ڈسٹرکٹ جیل میانوالی میں مجرم ظفر اقبال کو اپنے باپ کے قتل اور مجرم رب نواز کو ایک خاتون کے قتل میں پھانسی پرچڑھایا جائے گا۔ سینٹرل جیل فیصل آباد میں مجرم محمد نواز کو تختہ دار پر لٹکایا جائے گا۔مجرم نواز نے 1992 ءمیں گندے پانی کے نکاس کے جھگڑے پر ایک شخص کوفائرنگ کر کے قتل کردیا تھا۔</TEXT>
