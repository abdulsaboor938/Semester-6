<DOCNO>1599291</DOCNO>
<HL>احد چیمہ کے انکشافات، نیب نے لینڈ ڈویلپمنٹ کمپنی کے 4 افسر گرفتار کر لئے</HL>
<AUTHOR>نوائے وقت</AUTHOR>
<DATELINE> Pakistan 2018-03-10 06:17:32+05</DATELINE>
<TEXT>لاہور/ شیخوپورہ (نامہ نگار +اپنے نامہ نگار سے+ نمائندہ خصوصی) نیب نے آشیانہ ہائوسنگ سکیم میں مبینہ کرپشن پر پنجاب لینڈ ڈویلپمنٹ کمپنی کے چار افسر گرفتار کرلئے۔ ذرائع کے مطابق گرفتار افسرن میں چیف انجینئر اسرار سعید شامل ہے۔ دیگر گرفتار افسران میں بلال قدوائی، امتیاز حیدر اور عار ف شامل ہیں۔ نیب نے احد چیمہ کے انکشافات پر چاروں افسران کو طلب کیا تھا۔ نیب حکام نے چاروں افسران سے ساڑھے 9 گھنٹے تک تحقیقات کیں جس کے بعد گرفتار کرلیا۔ علاوہ ازیں نیب لاہور نے احد چیمہ کے بیوی، بچوں کے نام پر ممکنہ جائیدادوں کی ایل ڈی اے حکام سے تفصیلات طلب کرلی ہیں۔ ذرائع کے مطابق نیب نے بچوں کے ساتھ ساتھ ملزم کے رشتہ داروں اور بہن بھائیوں کے نام جو جائیدادیں ہیں، ان کی بھی تفصیلات مانگی ہیں۔ شیخوپورہ سے نمائندہ خصوصی کے مطابق ذرائع کے مطابق نیب نے احد چیمہ کی پنجاب بھر میں ممکنہ املاک کی تلاش کے لیے نیب کے حکام نے محکمہ کے علاوہ لینڈریکارڈ مینجمنٹ اتھارٹی کی امدادمانگ لی ہے۔ ذرائع نے بتایاہے کہ احدچیمہ اوران کی اہلیہ اوردوبیٹوں عیسیٰ احد چیمہ اورمصطفی احدچیمہ اور ان کے زیرکفالت دیگر 4 افراد احمد مسعود چیمہ سعدیہ منصور احمد حسن نشاط افزا کے نام پر پنجاب میں ممکنہ طورپر خرید و فروخت کی جانے والی املاک کے بارے میں نیب پنجاب نے رپورٹ مانگ لی ہے۔ دریں اثناء ڈائریکٹر جنرل قومی احتساب بیورو (نیب) لاہور شہزاد سلیم نے ایل ڈی اے کے مختلف کرپشن کیسزمیںملوث ملزمان سے وصول کردہ 1کروڑ8لاکھ روپے کا چیک ڈی جی لاہور ڈیولپمنٹ اتھارٹی (ایل ڈی اے) زاہد اختر زمان کے حوالے کیا ہے۔مذکورہ رقم ایل ڈی اے کمرشلائزیشن اور پلاٹوں کی بوگس فائلوں کی فروخت کے حوالے سے زیر تفتیش مقدمات میں گرفتار ملزمان سے نیب لاہور نے پلی بارگین قانون کے تحت وصول کی ہے ۔</TEXT>
