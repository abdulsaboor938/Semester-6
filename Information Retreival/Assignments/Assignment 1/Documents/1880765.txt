<DOCNO>1880765</DOCNO>
<HL>سانحہ کوئٹہ کے خلاف وکلا کی ملک گیر ہڑتال، پارلیمنٹ کے سامنے دھرنا، شدید احتجاج</HL>
<AUTHOR>نوائے وقت</AUTHOR>
<DATELINE> Pakistan 2016-08-23 02:39:18+05</DATELINE>
<TEXT>لاہور + اسلام آباد (وقائع نگار خصوصی+ اپنے نامہ نگار سے +نمائندہ نوائے وقت+ ایجنسیاں) پاکستان بار کونسل کی اپیل پر ملک بھر کی وکلاء تنظمیوں نے سانحہ کوئٹہ کے شہداء اور زخمیوں سے اظہار یکجہتی کے لئے ملزم گرفتار نہ کئے جانے پر ہڑتال کی اور عدالتوں کا بائیکاٹ کیا تاہم ارجنٹ کیسوں میں وکلاء عدالتوں میں پیش ہوئے اور عمومی کیسوں میں پیش نہ ہوئے۔ وکلاء نے بازوئوں پر سیاہ پٹیاں باندھ کر احتجاج کیا اور بارز رومز پر سیاہ پرچم لہرائے گئے۔ بعض مقامات پر وکلاء تنظیموں نے ریلیاں نکالیں۔ لاہور میں لاہور ہائیکورٹ سمیت سیشن و سول عدالتوں و انسداد دہشت گردی کی عدالتوں میں وکلاء صرف ارجنٹ کیسوں میں پیش ہوئے اور مذمتی اجلاسوں میں وکلاء رہنمائوں نے اس عزم کا اظہار کیا کہ سانحہ سے ان کے حوصلے ہرگز پست نہیں ہوں گے۔ اسلام آباد میں وکلا نے پارلیمنٹ ہاؤس کے سامنے مسلسل دو گھنٹے تک شدید احتجاج کیا اور دھرنا دیا۔ وکلاء نے پارلیمنٹ میں داخلے کی کوشش کی تاہم پولیس نے روک دیا۔ وکلاء سے اظہار یکجہتی کے لئے اراکین پارلیمان میں سے صرف امیر جماعت اسلامی پاکستان سینیٹر سراج الحق پہنچے۔ پاکستان بار کونسل سپریم کورٹ بار اور بلوچستان ہائیکورٹ بار کے رہنماؤں نے سانحہ کوئٹہ پر ازخود نوٹس نہ لینے پر تنقید کی اور حکومت کو متنبہ کیا ہے کہ وکلاء برادری 8 ستمبر کو ملک بھر میں یوم سیاہ منائے گی اور مظاہرے کئے جائیں گے اگر پھر بھی ملزم گرفتار نہ ہوئے اور سانحہ کوئٹہ کے متاثرین کو مالی معاونت اور شہداء کے لواحقین کو نوکریاں دینے کے اعلانات پر عملدرآمد نہ کیا گیا تو ملک بھر میں احتجاجی دھرنوں کا نہ رکنے والا سلسلہ شروع کیا جائے گا۔ وکلاء رہنماؤں نے خبردار کیا کہ حکومت وکلاء کے درد کو محسوس نہیں کر رہی حکومت اپنے خلاف تحریک شروع ہونے سے قبل وکلاء کے تحفظ کے لئے اقدامات کرے۔ ملک بھر سے مظاہرے میں شرکت کے لئے آنے والے وکلاء سے وائس چیئرمین پاکستان بار بیرسٹر فروغ نسیم، صدر سپریم کورٹ علی ظفر، امیر جماعت اسلامی پاکستان سینیٹر سراج الحق، صدر بلوچستان ہائیکورٹ بار عبدالغنی، ممبر بلوچستان بار ایسوسی ایشن منیر کاکڑ اور دیگر وکلاء رہنماؤں نے خطاب کیا۔ سراج الحق نے وکلاء کو احتجاجی مظاہرے پر مبارکباد پیش کرتے ہوئے کہا کہ پاکستان کے 20 کروڑ عوام وکلاء کی پشت پر ہیں اور انشاء اللہ شہدا کا خون رنگ لائے گا اس کے نتیجے میں پرامن پاکستان بنے گا اور جب تک پاکستان کو پرامن نہیں بنائیں گے اس وقت تک احتجاج جاری رہے گا۔ علاوہ ازیں سپریم کورٹ بار نے سانحہ کوئٹہ کے مبینہ حملہ آور کی تصویر جاری کر دی ہے۔ بیرسٹر علی ظفر نے کہا ہے کہ قانون نافذ کرنے والے ادارے بتائیں کہ مشکوک شخص کون ہے۔ 8 ستمبر کو یوم سیاہ منائیں گے۔ دوسری طرف سانحہ کوئٹہ کے خلاف وکلا نے 14 ویں روز بھی عدالتی کارروائی کا بائیکاٹ کیا۔ بیرسٹر علی ظفر نے کہا کہ پارلیمنٹ کے سامنے پرامن احتجاج کیا ہے۔ وکلاء نے ہمیشہ قانون کی حکمرانی اور جمہوریت کی مضبوطی کیلئے جدوجہد کی، متاثرین کے حقوق کیلئے وکلاء تحریک اور جدوجہد جاری رکھیں گے، اگر ہمارے مطالبات منظور نہ ہوئے تو ملک بھر میں دھرنا دیں گے۔</TEXT>
