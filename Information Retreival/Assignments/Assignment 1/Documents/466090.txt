<DOCNO>466090</DOCNO>
<HL>پاکستان سے جُرمِ وفا کا ایک اور شہید</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-12 01:20:41+05</DATELINE>
<TEXT>بنگلہ دیش میں حسینہ واجد کی حکومت کا وحشیانہ انتقام بلا روک ٹوک جاری ہے۔ جماعتِ اسلامی کے ایک اور معمر رہنما مطیع الرحمن نظامی کو تختہ دار پر لٹکا دیا گیا ہے، انہیں نام نہاد جنگی جرائم کے اُسی ٹریبونل نے پھانسی کی سزا کا حکم سنایا تھا جہاں قانون اور دلیل کے تحت نہیں، پارٹی وابستگیوں کے تحت اُن لوگوں کی زندگیوں کے فیصلے کئے جا رہے ہیں جنہوں نے اپنی جوانیاں وطن کی محبت پر نثار کر دیں اور اپنا تن من دھن نچھاور کر دیا۔ حکومت نے ان ٹریبونلوں میں ان لوگوں کو جج بنا کر بٹھا دیا ہے جو بنفسِ نفیس عوامی لیگ کے مخالفوں کو موت کے گھاٹ اُتارنے میں مصروف تھے۔انہوں نے اُن پاکستانیوں کو چُن چُن کر مارا جو مُلک کو متحد رکھنے اور بچانے کی جدوجہد میں مصروف تھے۔ اس سے پہلے بھی جماعتِ اسلامی کے کئی رہنماؤں کو سزائے موت دی جا چکی ہے۔ مطیع الرحمن نظامی نے ٹریبونل کے فیصلے کے خلاف سپریم کورٹ میں اپیل کی تھی جو مسترد کر دی گئی، جس کے خلاف انہوں نے صدر سے رحم کی اپیل نہیں کی تھی، چونکہ اِس سے پہلے بھی سزاؤں کا یہی انجام ہوا تھا اِس لئے جوشِ انتقام سے تپتی ہوئی اس فضا میں رحم کی اپیل بھی بے مقصد اور بے فائدہ ہوتی، پھانسی سے قبل مطیع الرحمن نظامی نے کہا کہ وہ اللہ تعالیٰ کی عدالت کے سوا کسی سے رحم کی اپیل نہیں کریں گے، صدر سے معافی نہیں چاہئے۔مطیع الرحمن نظامی اور اُن کے پیشرو شہدائے وفا پر الزام یہ ہے کہ انہوں نے نام نہاد جنگ آزادی کے دوران پاکستانی فوج کا ساتھ دیا تھا، عوامی لیگ اور اس کی بنائی ہوئی مکتی باہنی نے پاکستان کے خلاف بغاوت کر رکھی تھی اس بغاوت میں جس کسی نے اُن کا ساتھ نہیں دیا اُسے اب 45سال بعد باغی قرار دیا جا رہا ہے، حالانکہ1974ء میں تینوں حکومتوں (پاکستان، بھارت اور بنگلہ دیش) کے درمیان معاہدہ طے پایا تھا کہ70ء کے واقعات کی بنیاد پر کسی کے خلاف کوئی مقدمہ نہیں چلایا جائے گا۔ دفتر خارجہ نے مطیع الرحمن کی پھانسی پر احتجاج کیا ہے، اِس سے پہلے بھی دفتر خارجہ کی سطح پر احتجاج تو ہوتا رہا ہے لیکن ضرورت اِس سے زیادہ کی تھی، حکومتِ پاکستان کا فرض تھا کہ وہ پھانسیوں کا یہ سلسلہ شروع ہوتے ہی اس پر نہ صرف پُر زور احتجاج کرتی، بلکہ عالمی رائے عامہ کو بھی بیدار کیا جاتا، لیکن حکومتِ پاکستان نے اپنا رسمی احتجاج دفتر خارجہ کے بیان تک محدود رکھا، اس کے علاوہ اس پر خاموشی اختیار کئے رکھی۔پاکستان سے محبت کے جرم پر اگر پھانسیاں پانے والوں کے مقدمات کا دفاع پاکستان کی حکومت نہیں کرے گی تو کون کرے گا۔ ستم ظریفی یہ ہے کہ دانشورانہ سطح پر بھی اِن پھانسیوں پر اس طرح احتجاج نہیں کیا گیا جس طرح ہونا چاہئے تھا وجہ غالباً یہ ہے کہ پاکستان کی حکومتیں اور اپوزیشن ایسی سیاسی فروعات میں اُلجھ کر رہ گئی ہیں جس نے حکومتی اور سیاسی قیادتوں کی دانش کو بھی گہنا دیا ہے اور اِس بات کو محسوس نہیں کیا گیا کہ جن لوگوں نے پاکستان کے خلاف علمِ بغاوت بلند کر رکھا تھا اگر محب وطن پاکستانی اُن کے خلاف پاکستان کی حکومت سے تعاون نہ کرتے تو کیا اُن لوگوں کی مجرمانہ سرگرمیوں میں ساتھ دیتے، جنہوں نے ریاستِ پاکستان کے خلاف بغاوت کر رکھی تھی اور ہتھیار اُٹھا رکھے تھے۔ جن حالات میں بنگلہ دیش کا قیام عمل میں آیا اُن میں کسی کو یہ پوچھنے کی فرصت اور حوصلہ نہ تھا کہ مشکل وقت میں اپنے وطن کے ساتھ محبت کا اظہار جرم کب سے بن گیا؟ پاکستان میں جو لوگ برسرِ اقتدار آتے رہے اُنہیں تو اِن لوگوں کی قربانیاں اِس لئے یاد نہیں آتی تھیں کہ اُن کی سیاسی مصلحتوں کا تقاضا تھا کہ یہ بھولی ہی رہیں بلکہ بھولی بسری کہانی بن جائیں، لیکن ہمیں اِس صاف گوئی پر معاف رکھا جائے کہ پھانسیاں پانے والوں کے مقدس خون کا اُن کے ہمدردوں اور بہی خواہوں نے بھی حق ادا نہیں کیا، پاکستان کی حکومتیں اگر اس بہتے ہوئے ناحق خون پر خاموش تھیں تو اُن کے ساتھیوں نے کون سا اُن کی محبت کا عَلم بلند کر رکھا تھا؟ اگر کسی تنظیم نے کوئی ایک آدھ جلسہ کر کے یا روایتی طور پر کوئی جلوس نکال کر یہ سمجھ لیا تھا کہ حق ادا ہو گیا تو اسے عقل و دانش کی نارسائی کے سوا کوئی نام نہیں دیا جا سکتا، حقیقت یہ ہے کہ پاکستان کی حکومتوں، سیاسی جماعتوں، دانشور کمیونٹی یہاں تک کہ صحافیوں نے بھی اِس کا حق ادا نہیں کیا، بلکہ افسوس سے کہنا پڑتا ہے کہ پاکستان میں ایسے برخود غلط عناصر اب بھی موجود ہیں، جنہوں نے اِن پھانسیوں پر اِک گو نہ اظہارِ مسرت کرتے ہوئے اسے مکافاتِ عمل کا نام دے دیا تھا اور پھانسیاں دینے والوں کے ’’انصاف‘‘ کو سراہا تھا۔ یہ حب الوطنی کی توہین و مذمت اور بغاوت کی تعریف و تحسین نہیں تو اور کیا تھی ؟ پاکستان میں قوم کی جانب سے متحد ہو کر اگر اِن پھانسیوں پر کما حقہ، احتجاج کیا جاتا اور اِس معاملے کو عالمی فورموں پر پوری قوت سے اُٹھایا جاتا تو نہ صرف یہ سلسلہ رک سکتا تھا، بلکہ دستِ قاتل کو بھی شل کیا جا سکتا تھا تاکہ وہ مزید خون بہانے سے باز آ جاتا، لیکن نہ ہونے کے برابر احتجاج اور غیر موثر سے سیاسی ردعمل کی وجہ سے قاتلوں کے حوصلے بلند ہو گئے اور انہوں نے محسوس کر لیا کہ پوری دُنیا میں اِن ضعیف العمر لوگوں کا کوئی والی وارث نہیں اس پاکستان میں بھی نہیں، جس کی محبت میں یہ لوگ ایام جوانی سے بڑھاپے تک گرفتار رہے۔ چنانچہ اُن کے حوصلے بلند ہو گئے اور اب تک قانون و ضوابط کی کھلی خلاف ورزیاں کرتے ہوئے پھانسی کی سزائیں دی جا رہی ہیں اور اُن پر عملدرآمد کیا جا رہا ہے۔ پاکستان کی حکومت اور کچھ نہیں تو بھارت کے ساتھ یہ معاملہ اُٹھا سکتی تھی جو 1974ء کے معاہدے کی ایک فریق ہے، لیکن کسی نے شاید اس معاہدے کو پڑھنے کی بھی زحمت گوارا نہیں کی، بھارت کے ساتھ معاملہ اُٹھایا جاتا تو بھی بھارت سے پاکستانیوں کی حمایت کی امید تو نہیں تھی، تاہم زیادہ سے زیادہ یہی ہوتا کہ بھارت بھی بنگلہ دیش کے حق میں اپنا وزن ڈال دیتا، اِس سے اگر پھانسیوں کا سلسلہ نہ بھی رُکتا تو کم از کم یہ بات تو ریکارڈ پر آ جاتی کہ پاکستان کی حکومت اُن لوگوں کے ساتھ کھڑی ہے جو مشکل کی گھڑی میں ریاست پاکستان کے لئے جان ہتھیلی پر لئے پھرتے تھے ،لیکن افسوس ایسا نہ ہو سکا، اس وقت پاکستان میں جس طرح کی سیاست ہو رہی ہے اور پوری قوم جس بُری طرح سیاسی مناقشوں کا شکار ہو رہی ہے اس میں تو کوئی امید بھی وابستہ نہیں کی جا سکتی اِس لئے یہ سلسلہ رکتا ہوا بھی نظر نہیں آتا۔</TEXT>
