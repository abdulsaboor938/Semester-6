<DOCNO>1670731</DOCNO>
<HL>آپریشن کے خلاف کراچی سمیت کئی شہروں میں مظاہرے‘ دھرنے‘ توڑ پھوڑ‘ لاہور میں رینجرز تعینات</HL>
<AUTHOR>نوائے وقت</AUTHOR>
<DATELINE> Pakistan 2017-11-26 04:28:29+05</DATELINE>
<TEXT>لاہور (خصوصی رپورٹر+ا سٹاف رپورٹر+ نامہ نگاران) اسلام آباد میں دھرنا دینے والی مذہبی جماعت کے خلاف آپریشن کے آغاز میں صوبائی دارالحکومت کے مختلف علاقوں میں احتجاج شروع ہوگیا۔ دکانیں‘ مارکیٹیں‘ سکول بند ہوگئے۔ مظاہرین کی بڑی تعداد سڑکوں پر نکل آئی اور ٹائر جلا کر سڑکیں آمدورفت کیلئے بند کردیں۔ مشتعل مظاہرین نے تھانہ شاہدرہ پر حملہ کردیا اور متعدد گاڑیاں جلا دیں جبکہ مظاہرین اور پولیس میں ہونے والی جھڑپوں میں متعدد افراد زخمی ہوگئے۔ جھڑپوں کے بعد شہر سے پولیس غائب ہوگئی۔ مغل پورہ‘ باغبانپورہ‘ داروغہ والا‘ والٹن‘ راوی روڈ‘ شاہدرہ ودیگر علاقوں میں صبح سے ہونے والے احتجاج کے بعد ہزاروں مظاہرین پنجاب اسمبلی کے باہر پہنچ گئے اور دھرنا دیدیا۔ شہر میں سڑکیں اور گلیاں سنسان ہوگئیں اور شہری گھروں میں محصور ہوکر رہ گئے۔ شہر میں رینجر کو طلب کرلیا گیا ہے۔ ہسپتالوں میں بھی ایمرجنسی نافذ کردی گئی ہے جبکہ مظاہرین نے شہر کے داخلی وخارجی راستوں کو بھی بند کردیا ہے۔ مظاہروں کے باعث موٹروے سمیت متعدد ٹرینیں بھی بند کر دی گئیں۔ اسلام آباد آپریشن کی خبر جنگل کی آگ کی طرح پورے ملک میں پھیل گئی جس کے بعد کراچی، لاہور‘ فیصل آباد‘ جھنگ‘ پنڈی بھٹیاں‘ اٹک‘ میانوالی‘ ملتان‘ شیخوپورہ‘ مریدکے سمیت لگ بھگ تمام اضلاع میں مظاہرین سڑکوں پر نکل آئے۔ لاہور شہر کی اکثر وبیشتر معروف شاہراہوں پر مدرسوں کے طالب علم علماء کرام کی قیادت میں احتجاج کے لئے نکل آئے۔ مال روڈ پر ڈاکٹر آصف جلالی کی قیادت میں ہزاروں افراد نے پنجاب اسمبلی کے سامنے دھرنا دے دیا۔ مذہبی جماعتوں کے کارکنوں کی جانب سے مظاہروں کے ساتھ ساتھ وکلاء کی بڑی تعداد نے بھی پرامن جلوس نکالا‘مظاہرین نے ایوان عدل‘ ہائی کورٹ سے مارچ کیا اور فیصل چوک پنجاب اسمبلی کے باہر جمع ہوگئے اور نعرے بازی کی۔ وکلاء نے تحفظ ناموس رسالتؐ کے لیے نعرے لگائے اور حکومت سے مستعفی ہونے کا مطالبہ کیا۔ وکلاء نے تقریباً ایک گھنٹے تک فیصل چوک میں دھرنا دیا اور اس کے بعد پرامن طور پر منتشر ہوگئے جبکہ چند وکلاء مذہبی جماعتوں کے مظاہرین کے ساتھ مل کر فیصل چوک میں بیٹھے رہے۔ داتا دربار کو بھی سکیورٹی کے پیش نظر بند کردیا گیا۔ ڈسکہ میں بھی مظاہرین نے اسلام آباد انتظامیہ کی جانب سے دھرنے کے شرکاء پر کارروائی کے خلاف احتجاجاً ریلی نکالی جبکہ رینالہ خورد میں مظاہرین نے نیشنل ہائی وے ٹریفک کے لئے بند کردی جس کے باعث لوگوں کو شدید پریشانی کا سامنا کرنا پڑ رہا ہے۔ سیالکوٹ میں بھی چند مظاہرین نے احتجاج کیا جہاں سمبڑیال میں ٹائر جلا کر سڑک بلاک کر دی گئی تاہم پولیس کی نفری نے موقع پر پہنچ کر مظاہرین کو پرامن طور پر منتشر کردیا۔ کراچی کے مختلف علاقوں میں مظاہرین سڑکوں پر نکل آئے اور ان کی جانب سے شدید نعرے بازی کی گئی۔ مظاہرین کی جانب سے پتھرائو کئی زخمی ہو گئے، پولیس نے 30کے قریب مظاہرین کو حراست میں لے لیا۔ بھلوال سے نامہ نگار کے مطابق بھلوال میں بھی ریلیاں نکالی گئیں۔ پولیس نے 17افراد کو گرفتار کر لیا۔ علامہ عامر اسلم ساہی قادری نے ریلی نکالنے کا اعلان کیا۔ اوکاڑہ سے نامہ نگار کے مطابق اوکاڑہ میں بھی ملک کے دیگر حصوں کی طرح تحریک لبیک کے رہنما صاحبزادہ فضل الرحمن کی قیادت میں نیشنل ہائی وے پر دھرنا دیا گیا۔ پیرمحل سے نامہ نگار کے مطابق پیرمحل میں ایک بڑی احتجاجی ریلی نکالی گئی۔ اہلسنت وجماعت پاکستان فیصل آباد کے کارکنان نے ضلع کونسل مذہبی جماعتوں کی طرف سے سامراجی حکمرانوں کے خلاف دیئے گئے دھرنے میں کثیر تعداد میں شرکت کی ۔ گجرات سے نامہ نگار کے مطابق کھاریاں میں تحریک لبیک کے کارکنوں سے جی ٹی روڈ خالی کروانے کیلئے پولیس نے آنسو گیس کا بے دریغ استعمال کیا جس پر مشتعل مظاہرین نے تھانے کا گھیرائو کرتے ہوئے تھانہ کے اندر داخل ہو کر فرنٹ ڈیسک دفتر اور ایس ایچ او کے کمرے میں موجود فرنیچر، کھڑکیاں، دروازے توڑ ڈالے جبکہ احاطہ میں کھڑی گاڑی اور موٹر سائیکلوں کو آگ لگا دی بعدازاں کھاریاں کے تاجر ، وکلاء برادری بھی شامل ہو گئے ۔ سیالکوٹ سے نامہ نگار کے مطابق سنی تحریک اور مذہبی تنظیموں میں شامل کارکنوں نے زبردستی سکولوں کو بند کروائے احتجاج کرنے والے کچھ افراد زبردستی مرے کالج میں داخل ہو گئے توڑ پھوڑ کی اور سکیورٹی گارڈ کو بھی لاٹھیوں کے وار کرکے اسے زخمی کر دیا ۔ کراچی ، حیدر آبا د( خصوصی رپورٹر، نامہ نگا ران) اسلام آباد میںدھرنے کے دوران پرتشدد واقعات کے بعد کراچی ،حید ر آبا د ،اور سندھ کے دیگر شہر وں میںجگہ جگہ دھرنے دیئے گئے جس کے بعد ٹریفک معطل ہوگیا تجارتی مراکز بند رہے اور زیادہ تر علاقوں میں ہڑتال کی کیفیت پیدا ہوگئی۔ پتھرائو اورشیلنگ کے باعث ایس ایچ او سمیت 34افراد زخمی ہوگئے جب کہ متعدد مظاہرین کو حراست میں لے لیا گیا۔شارع فیصل پرپولیس نے شیلنگ کی جبکہ مظاہرین کے پتھرائو سے ایک پولیس اہلکار زخمی ہوگیا پولیس نے متعدد مظاہرین کو حراست میں لے لیا۔ نمائش چورنگی‘ ٹاور‘ تین ہٹی‘ صدر‘ حسن اسکوائر‘سہراب گوٹھ‘ آئی آئی چندریگر روڈ‘ملیر کالا بورڈ‘ حب ریور روڈ‘ ناردرن بائی پاس‘پرانی سبزی منڈی ‘ڈیفنس ‘ ناگن چورنگی ‘شارع فیصل اورتین تلوار سمیت مختلف علاقوں میںمظاہرے کئے گئے۔ مظاہروں کے باعث شہر میں ٹریفک کا نظام درہم برہم ہوگیا دکانیں اورکاروبار بھی بند رہا اسٹار گیٹ کے قریب مظاہرین کو منتشر کرنے کیلئے پولیس نے شیلنگ اورفائرنگ کی۔ مظاہرین کے پتھرائو سے ایک پولیس اہلکار زخمی ہوا۔ جبکہ پولیس نے کارروائی کرکے متعدد مظاہرین کو حراست میںلے لیا۔ شہر کے بیشتر علاقوں میں صورتحال کشیدہ رہی بیشتر علاقوں میں کاروبار اوردکانیں بند رہیں ہڑتال اورخوف کی کیفیت رہی جبکہ کچھ علاقوں میںکاروبار کھلا رہا۔کراچی میں اسٹار گیٹ کے قریب فائرنگ کے نتیجے میں پولیس افسر اوراہلکار سمیت متعدد افراد زخمی ہوگئے اسپتال انتظامیہ کے مطابق جناح ہسپتال میں لائے جانے والے زخمیوں کی تعداد 12ہوگئی ہے۔ دوسری جانب شارع فیصل پرپولیس نے مظاہرین پرشیلنگ کی گئی اورکئی افراد کو گرفتارکرلیا گیا واضح رہے کہ مظاہروں کے باعث شہر میں ٹریفک کا نظام درہم برہم ہوگیا۔نرسری کے علاقے میں سڑک بلاک کرنے کی کوشش کرنے والے مظاہرین پر رینجرز نے لاٹھی چارج کیا۔ ذرائع کے مطابق ملیر کا روڈ بند ہوگیا ہے اس علاقے میں شرپسندوں نے فائرنگ کی۔ کراچی کی صورتحال کنٹرول کرنے کیلئے رینجرز سڑکوں پرنکل آئی۔ مختلف علاقوں میں اسلحہ بردار لوگوں نے دکانیں بند کرائیں۔ شہر کی مرکزی شاہراہوں پر بدترین ٹریفک جام رہنے سے لوگ گھنٹوں ٹریفک میں پھنسے رہے۔ ہنگامہ آرائی کے ساتھ املاک کو بھی آگ لگائی گئی۔ ذرائع کے مطابق کراچی کے 30سے زائد مقامات پراحتجاجی دھرنے اور پرتشدد کارروائیاں کی گئیں۔ کراچی میں کشیدہ صورتحال اورہنگامہ آرائی کے باعث تقریبات ملتوی کردی گئیں۔ دفاتر پرحاضری نہ ہونے کے برابر رہی کراچی آرٹس کونسل اورپریس کلب کی تقریبات ملتوی کردی گئیں۔جناح اسپتال میںپہنچنے والے فائرنگ سے زخمی ہونے والے افراد میں کامران، شہباز، عبدالوکیل، وقاص، راشد، صابر، اویس، عبداللہ، ، قابل، حمزہ، نعمان، صابر، فہد، زوہیب، محمد علی، محمد ندیم، ذیشان کے نام شامل ہیں جب کہ سول اسپتال ٹراما میں پہنچنے والے پتھرائو اور لاٹھی چارج کے نتیجے میں زخمی ہونے والوں میں وقاص، راشداحمد، یعقوب، شاہ زیب، ہمایوں، عثمان ، رئوف، احمد امین، فیضان، عبدالرحمن ،ناظم حسین، میر حسین، فیضان شامل ہیں ۔لیاقت نیشنل اسپتال آنے والے زخمیوں میں ایس ایچ او میمن گوٹھ، آغا خان اسپتال لے جائے گئے۔ حید ر آبا د سے نامہ نگا ر کے مطا بق حیدرآباد میں بھی مختلف تنظیموں نے علیحدہ علیحدہ احتجاجی مظاہرے کئے او رریلیاں نکالیں۔ جب کہ مختلف تنظیموں کی جانب سے حیدر چوک پر مشترکہ دھرنا دیا گیا۔ شہر کے مختلف علاقوں سے ریلیوں کی صورت میں روانہ ہونے والے کارکنان بھی پریس کلب کے سامنے احتجاج کے بعد حیدرچوک پر احتجاجی دھرنے میںشامل ہوگئے۔ بعض مقامات پر مشتعل کارکنوں نے زبردستی کاروباری مراکز بند کرادیئے جس کے باعث شہرمیں افراتفری او رکشیدگی پھیل گئی ۔ مظاہرین نے مختلف سڑکوں پر رکاوٹیں کھڑی کرکے گاڑیوں کی آمد و رفت کردی۔ تلک چاڑی کے علاقے میں نامعلوم افراد نے ہوائی فائرنگ کرکے کاروبار بند کرادیا کسی بھی ناخوشگوار واقعے سے نمٹنے کے لئے حیدرآباد پولیس نے سیکیورٹی کے انتہائی اہم انتظامات کئے جب کہ رینجرز اہلکاروں کی بھی بڑی تعداد شہرکے مختلف مقامات پر تعینا ت کردی گئی۔ اس دوران مظاہرین اور پولیس کے درمیان مختلف مقامات پر جھڑپیں بھی ہوئیں۔ دوسری جانب پولیس نے متعدد مشکوک افراد کو حراست میں لے لیا ادھر حیدر چوک کے دھرنے کے شرکاء نے نمازیں بھی سڑکوں پر ادا کیں اس موقع پر دھرنے کے قائدین نے میڈیا سے بات چیت کرتے ہوئے کہاکہ جب تک مطالبات نہیںمانے جاتے احتجاج جاری رہے گا انہوں نے کہاکہ اسلام آباد کا دھرنا ختم ہونے تک احتجاج جاری رہے گا۔ نواب شاہ سے نامہ نگار کے مطابق تحریک لبیک یا رسول اللہ او ردیگرسنی تنظیموں کے رہنمائوں اور کارکنوں نے بطور احتجاج شیراز چوک پر دھرنا دے کر آمد و رفت بند کردی ہے ممتاز سنی رہنما پیر خالد سلطان نے دھرنے کے مقام پر پہنچ کر دھرنے کے شرکاء سے خطاب کیا اور فیض آباد تحریک لبیک یا رسول اللہ کے دھرنے پر پولیس ایکشن کی مذمت کی۔خیرپور ضلع کے مختلف شاہراہوں پر مختلف مذہبی تنظیموں کی جانب سے احتجاجی مظاہرے کئے گئے جبکہ سنی تحریک اور قادری تحریک کی جانب سے تحریک لبیک یارسول اللہ کے دھرنے پر دھاوابولنے کے خلاف شاہ حسین قومی شاہراہ پر احتجاجی دھرنا دیا گیا جس کی قیادت پیر سید عبد القادر شاہ جیلانی اور وحیدر قادری نے کی ،دھرنے کے موقع پر مظاہرین کی جانب سے وفاقی حکومت کے خلاف شدیدنعریبازی کی گئی ۔ شہداد پور سے نامہ نگار کے مطابق سنی تحریک ودیگر مزہبی جماعتوں کی جانب سے مولانا عبدالستار چندریگر..علامہ معروف قادری. حافظہ ایاز محمود. حافظ ابراہیم قادری. حافظ فیضان قادری. حافظ کاشف. شفیق شاہد. محسن جبار میمن. پیر اکرام رضا ودیگر کی قیادت میں ایک احتجاجی ریلی نکالی اور پریس کلب شہدادپور کے سامنے احتجاجی دھرنا دیا۔جیکب آباد سے نامہ نگار کے مطابق جیکب آبادمیں سنی تنظیموں کا احتجاج صحابہ چوک پردھرنا نعریبازی تفصیلات کے مطابق فیض آباد دھرنے کے شرکاء پر تشدد کے خلاف جیکب آبادمیں بھی سنی تنظیموںکی جانب سے سخت احتجاج کیاگیا مختلف تنظیموں کی جانب سے الگ الگ جلوس نکال کر صحابہ چوک پر اتحاد اہلسنت کے چیئر مین سید اعجازعلی شاہ ،محمد اسماعیل سکندری ،تحریک اہلسنت کے منیر قادری ،غلام رسول قادری ،میراں بخش ،حسینی جماعت کے منیر احمد ،عبدالباقی طاہری ،حافظ غلام عباس کرمی اوردیگر کی قیادت میں دھرنا دیاگیا جس کے باعث روڈ بلاک اور ٹریفک معطل ہوگئی مظاہرین نے حکومت کے خلاف سخت نعریبازی کی اورمطالبہ کیاکہ ختم نبوت ﷺ قانون میںتبدیلی کے ذمیداران کے خلاف کاروائی کی جائے بصورت دیگر ہم خاموش نہیں بیٹھیں گے ۔بدین سے نامہ نگار کے مطابق اللہ والا چوک سے ایک ریلی نکالی گئی ریلی کی قیادت حافظ محمد میمن۔سہیل میمن۔ظفر گوپانگ۔عبدالغفار چانڈیو اور قاری محمد ندیم ودیگر نے کی ریلی کے شرکاء نے شہر بھر کا گشت کرتے ہوئے بدین پریس کلب کے سامنے تین گھنٹوں دھرنا دے کر کراچی وبدین نیشنل ہائے وے بلاک کرکے شدید نعرے بازی کی گئی اس موقع پر رہنماوٗں نے خطاب کرتے ہوئے کہاکہ ختم نبوت کے قانون میں تبدیلی کرنے والے مسلمان نہیں ہیں روالپنڈی میں احتجاج کرنے والے حق پر پر ہیں حکومت بلاتاخیر ختم نبوت کے غداروں رانا ثناء اللہ زاہد حامید سمیت دیگر کو وزارتوں سے برطرف کرکے انکے خلاف 295تحت مقدامات درج کرکے مسلمانوں میں پائی جانے والی بے چینی اور اشتعال ختم کرے نہیں تو انکا حشر برا کردیں گے ۔کنری سے نامہ نگارکے مطابق کنری میں بھی فیض آباد دھرنے کو آپریشن کے ذریعے ختم کرانے کے خلاف ریلی نکالی گئی مشتعل مظاہرین نے امریکن چوک پر ٹائر نذر آتش کرکے احتجاجی مظاہرہ کیا۔ نوشہرو فیروز سے نامہ نگار کے مطابق مختلف مذہبی تنظیموں نے فیض آباد آپریشن کیخلاف قومی شارع بائی پاس کے مقام پر دھرنا دیا گیا ۔دھرنے میں تحریک لبیک یارسول اللہ، پنجتن پاک عیدمیلادالبنی کمیٹی، سنی تحریک، جماعت اہل سنت اور دیگر تنظیموں نے شرکت کی دھرنے کہ باعث گاڑیوں کی لمبی قطاریں لگ گئیں ۔اس موقع پر رہنماء سید مجاہد علی شاھ، محمد امین بھرٹ، عرفان تاج میمن اور دیگر نے کہا کہ وفاقی حکومت نے فیض آباد پرامن مظاہرین کے خلاف کاروائی کی مذمت کرتے ہیں۔ ہالانی سے نامہ نگار کے مطابق ہالانی میں سنی تحریک ،جماعت اہل سنت ،تحریک لبیک یا رسول اللہ کے زیراہتمام مولوی عارف کی قیادت میں احتجاجی مظاہرہ کرکے پر دھرنا دیا گیا،انہوں نے اپنے خطاب میں کہا کہ تحریک لبیک یا رسول اللہ کی قیادت اور کارکنوں پر لاٹھی چارج کی مذمت کرتے ہیں۔ ایس ایچ او ہالانی نے مذکرات کرکے دھرنا ختم کرایا۔ محراب پور سے نامہ نگار کے مطابق اسلام آبادآپریشن پر محراب پور میں مظاہرہ،دھرنا،جماعت اہل سنت ،تحریک لبیک یا رسول اللہ،پاکستان فلاح پارٹی کے زیراہتمام سید اکبر شاہ،ارشد قادری کی قیادت میں ایک مینارا مسجد نیو ٹاؤن سے ریلی نکالی،شرکا ریلی نے پہلے ٹھری روڑ پھرہالانی روڑ پر دھرنا دیا،مقررین نے خطاب میں کہا کہ حکومت نے ختم نبوت کا قانون ختم کی کوشش کی اور ذمہ دار وں کیخلاف کاروائی کیلئے احتجاج ،دھرنے دیئے ہوئے تحریک لبیک یا رسول اللہ کی قیادت اور کارکنوں پر لاٹھی چارج،تشددکی گیا جس کی مذمت کی جاتی ہے اس موقع پر ایس ایس پی نوشہروفیروز عمران قریشی،ایس ایچ او محراب پور سرفراز قریشی احتجاجی دھرنا پر پہنچے اور یقین دہانی بعد دھرنا ختم کرایا۔میرپورماتھیلو سے نامہ نگار کے مطابق مختلف سنی جماعتوں کی جانب سے سندھ پنجاب باڈر کے سنگم پر دھرنا دیا گیا دھرنے کے شرکا کی جانب سے قومی شاہراہ پر رکاوٹیں کھڑی کر کے قومی شاہراہ کو بلاک کر دیا گیا ۔رانی پور سے نامہ نگار کے مطابق مذہبی جماعتوں کا گمبٹ، رانی پوسندھیانیر، ہنگورجہ، کنب، کوٹ بنگلو شاہراہ بلاک کرکے احتجاجی مظاہرہ، دہرنے میں ٹائر نظرآتش کرکے قومی شاھراہ کے دونوں اطراف بلاک ، کردیاگیا۔گولارچی سے نامہ نگار کے مطابق گولارچی میں اہلسنت و جماعت کے علامہ غلام رضوانی شاہ جیلانی، مولانا غلام رسول نعیمی اور دیگر علماء کی قیادت میں کارکنوں کی بڑی تعداد نے ناکہ چنگی پے دھرنا دے کر بدین کراچی شاہراہ اور حیدرآباد روڈ کو بلاک کر دیا جس کی وجہ سے ٹریفک کی روانی معطل ہوگئی۔گھارو سے نامہ نگا ر کے مطابق گھارو میں فیض آباد تحریک لبیک یارسول کے دھرنے پر حکومتی کاروائی کے خلاف سنی تحریک اور دیگر مذہبی جماعتوں کا احتجاج قومی شاہراہ پر دھرنا ٹریفک معطل ہوگئی گاڑیوں کی لمبی قطاریں لگ گئیں ۔جھڈو سے نامہ نگارکے مطابقاسلام آباد میں مذہبی جماعت کے دھرنے کے خلاف حکومتی آپریشن کے رد عمل پر جھڈو میں بھی علماء کی جانب سے احتجاجی ریلی نکالی گئی جس میں بڑی تعداد میں علماء اورشہریوں نے کثیر تعداد میں شرکت کی احتجاجی ریلی نے اسٹیشن روڈ پر ٹائون کمیٹی کے سامنے ہائی وے پر دھرنا دے کر پبلک ٹرانسپورٹ کے لئے بند کر دیا ریلی کے شرکاء کی جانب سے لبیک یا رسوللہ ﷺ اور قادیانیوں کے خلاف شدید نعرہ بازی کی گئی ختم نبوت کے لئے جان دینے سے گریز نہیں کریں گے۔ ٹنڈومحمد خان سے نامہ نگار کے مطابق تحریک لبیک یا رسول ﷺاور جماعت قادریہ محمودیہ کی جانب سے احتجاجی ریلی نکالی گئی اور پر یس کلب کے سامنے احتجاجی مظاہر ہ کیا گیا ۔ سانگھڑسے نامہ نگار کے مطابق سانگھڑ میں تنظیمات اہلسنت سانگھڑ کی جانب سے احتجاجی مظاھرہ واقعے کی مذمت کرنے کے لیئے ریلی دلبر چوک سانگھڑسے نکالی گئی جو مختلف راستوں سے ہوتی ہوئی پریس کلب سانگھڑ کے سامنے پہنچی ریلی کے شرکاء میں ، حافظ مفتی عبدالرزاق سکندری ، غلام نبی منصوری ،حافظ جمال الدین قادری، اویس رضا سکندری، شاہد رضا سکندری، مولانا صاحب دین مولانا امجد اسلام قادری، رئیس احمد گڈو اور دیگر شامل تھے۔دوڑ سے نامہ نگار کے مطابق دوڑ شہر 60میل شہر میں جزوی ہڑتال رہی کچھ گھنٹوں کے لئے دکانیں بند کی گئیں جامع مسجد دوڑ سے مولانا محمد ارشد سعیدی، مولانا صفدر حسین سعید ،قاری محمد اسلم قاری محمد شریف کی قیادت میں پر امن احتجاجی ریلی نکالی گئی۔ جو شہر کے مختلف راستوں سے گزرتی ہوئی پریس کلب دوڑ پر اختتام پذیر ہوئی۔ ٹنڈو جام سے نامہ نگار کے مطابق فیض آباد د ھرنے کے خلاف کارروائی پر ٹنڈو جام اہل سنت و الجماعت، جمعیت علمائے پاکستان سنی تحریک سمیت دیگرمذہبی جماعتوں کی اپیل پر شہر میںمکمل شٹر بند ہڑتال کی گئی۔ اوستہ محمد میں شمع رسالت کے پروانے ختم نبوت کے جانثاروں نے مولانا عبدالمجید جتک مولانا عبدالمجید لاشاری مولانا مفتی منصور احمد محمد یاسین اور دیگر علما کرام کی قیادت میں ایک احتجاجی مظاہرہ کیا اوستہ محمد جیکب آبادروڈ پر دھرنا دے کر روڈ بلاک کر دیا ۔</TEXT>
