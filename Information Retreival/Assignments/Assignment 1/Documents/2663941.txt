<DOCNO>2663941</DOCNO>
<HL>راشد رحمان کے قتل کے خلاف پاکستان بار کونسل کی اپیل پر ملک بھر میں ہڑتال کی گئی</HL>
<AUTHOR>اردو پوائنٹ</AUTHOR>
<DATELINE> Pakistan 2014-05-09 17:25:48+05</DATELINE>
<TEXT>اسلام آباد/ملتان/کراچی/لاہور/پشاور(اُردو پوائنٹ تازہ ترین اخبار۔ 9مئی 2014ء) انسانی حقوق کمیشن ملتان کے سربراہ راشد رحمان کے قتل کے خلاف پاکستان بار کونسل کی اپیل پر ملک بھر میں ہڑتال کی گئی ، عدالتوں کے بائیکاٹ کے باعث سائلین کو شدید مشکلات کا سامنا کر نا پڑا ۔ گزشتہ روز بھی انسانی حقوق کمیشن ملتان کے سربراہ اور سینئر وکیل راشد رحمان کے قتل کے خلاف ملتان میں اعلیٰ و ماتحت عدالتوں میں وکلا نے احتجاجاً مقدمات کی پیروی نہیں کی تھی۔ ملتان میں قتل ہونے والے انسانی حقوق کمیشن ملتان کے سربراہ اور معروف وکیل راشد رحمان کے قتل کے خلاف وکلاء احتجاجاً عدالتوں میں پیش نہئں ہوئے وکلاء کی ہڑتال کے باعث کوئی کارروائی نہ ہوسکی۔ دوسری جانب منڈی بہاؤ الدین میں بھی پاکستان بار کونسل کی کال پر وکلاء کی جانب سے عدالتی امور کا بائیکاٹ کیا گیااعلیٰ و ماتحت عدالتوں میں وکلا نے احتجاجاً مقدمات کی پیروی نہیں کی۔ () کراچی میں بھی سندھ ہائی کورٹ بار کی جانب سے ہڑتال کی کال دی گئی ہے، چیف جسٹس سندھ ہائی کورٹ نے بھی تمام بورڈز ڈسچارج کر دیئے ہیں، وکلاء کی ہڑتال کے باعث سٹی کورٹ، اے ٹی سی، بینکنگ کورٹس اور دیگر عدالتوں میں سناٹا چھایارہا۔ دوسری جانب جڑواں شہروں اسلام آباد اور راولپنڈی میں بھی پاکستان بار کونسل کی کال پر ہڑتال کی گئی وکلاء کی جانب سے ہائی کورٹ راولپنڈی بنچ اور کچہری میں عدالتی امور کا بائیکاٹ کیا گیا ہے۔وکلاء کی جانب سے راشد رحمان کے قاتلوں کی فوری گرفتاری کامطالبہ کیا گیا ہے۔ ملک بھر کی مختلف عدالتوں میں وکلاء کی ہڑتال اور بائیکاٹ کے باعث سائلین کو شدید مشکلات کا سامنا کر ناپڑا</TEXT>
