<DOCNO>2486080</DOCNO>
<HL>پاکستان کوسٹ گارڈز ملک کی اہم وقابل تعریف فورس ہے جس نے ملک دشمن عناصر ، منشیات اور انسانی اسمگلروں کے خلاف اعلیٰ کارکردگی کا مظاہرہ کیا ہے۔ وفاقی وزیر داخلہ ۔(تفصیلی خبر)</HL>
<AUTHOR>اردو پوائنٹ</AUTHOR>
<DATELINE> Pakistan 2007-12-08 18:04:54+05</DATELINE>
<TEXT>کراچی (اردوپوائنٹ اخبا ر تازہ ترین 08 دسمبر2007 ) پاکستان کوسٹ گارڈز کے 30 ویں ایکروت کورس کی پاسنگ آؤٹ تقریب ہفتے کو پاکستان کوسٹ گارڈز ایکروٹ ٹریننگ سینٹر، کورنگی میں منعقد ہوئی۔ اس موقعہ پر نگراں وفاقی وزیر داخلہ لیفٹیننٹ جنرل (ریٹائرڈ) حامد نواز خان مہمان خصوصی تھے۔ اس موقعہ پر خطاب کرتے ہوئے انہوں نے پاکستان کوسٹ گارڈز کی کارکردگی کو زبردست خراج تحسین پیش کیا اور کہا کہ یہ ملک کی اہم اور قابل تعریف فورس ہے جس نے ملک دشمن عناصر باالخصوص منشیات اور انسانی اسمگلروں کے خلاف اعلیٰ کارکردگی کا مظاہرہ کیا ہے۔ طویل ساحلوں کی نگرانی، حفاظت اور ملک دشمن عناصر کی سرکوبی کے لئے کوشاں پاکستان کوسٹ گارڈز کی محدود وسائل میں مشکل حالات کے باوجود کارکردگی شادار رہی ہے جس میں قیمتی جانوں کا نذرانہ بھی پیش کیا گیا۔ () انہوں نے کامیاب ایکروٹس پر زور دیا کہ وہ اپنے پیش رؤں کی زمانہ امن وزمانہ جنگ دونوں میں اپنی ذمہ داریاں ادا کرنے کے لئے جذبہ وجوش کے ساتھ سربفک رہیں۔ انہوں نے کہا کہ حکومت وسائل کی بہتری کے لئے کوسٹ گارڈز کی معاونت کرتی رہے گی۔ قبل ازیں پاکستان کوسٹ گارڈز کے ڈائریکٹر جنرل بریگیڈئیر محمد جاوید اقبال نے استقبالی کلمات ادا کرتے ہوئے کہا کہ موجودہ کامیاب ایکروٹس کا بیج کوسٹ گارڈ کی تاریخ کا سب سے بڑا دستہ ہے۔ جس میں کامیاب ایکروٹس کی تعداد 591 ہے جبکہ یہ دوسرا دستہ ہے جس کے تمام سپاہی بہترین پیراک ہیں۔ انہوں نے کہا کہ ساحلوں کی نگاں کے ساتھ ساتھ منشیات کی اسمگلنگ اور انسانی اسمگلنگ کی روک تھام میں کوسٹ گارڈز اہم کردار ادا کررہی ہے۔ اس سال کوسٹ گارڈز نے مجموعی طور پر 8 ہزار کلو گرام منشیات ضبط کرنے کے علاوہ 86 اسمگلروں کو گرفتار کیا اور 5 جدید ترین آلات سے لیس کشتیاں ، وائرلیس سیٹ، اسلحہ اور کئی گاڑیاں بھی ضبط کیں جبکہ 82 ہزار شراب کی بوتلیں بھی ضبط کی گئیں جبکہ انسانی اسمگلنگ کے مذموم کاروبار کی روک تھام کے دوران 1530 افراد کو گرفتار کیا گیا جن میں افغانی باشندوں سمیت دیگر غیر ملکی بھی شامل ہیں۔ انہوں نے کہا کہ پاکستان کوسٹ گارڈز جدید ترین آلات سے لیس ہے اور مزید تیکنیک ومعاونت حاصل کرکے اپنے قومی فرائض تندہی سے سرانجام دیتی رہے گی۔ مہمان خصوصی نے گارڈ آف آنر کا تقریب تقسیم انعامات میں بہترین کارکردگی کا مظاہرہ کرنے والے ایکروٹس میں انعامات تقسیم کئے گئے۔ ایکروٹ وسیم عباس نے بہترین مجموعی کارکردگی پر شمشیر حاصل کی جبکہ ایکروٹ محمد شاہ نے بہترین کارکردگی کا مظاہرہ کرنے پر ڈائریکٹر جنرل کی چھڑی حاصل کی۔ وفاقی وزیر داخلہ کو پاکستان کوسٹ گارڈز کا سونیئر پیش کیا گیا۔ آخر میں پاسنگ آؤٹ پریڈ ہوئی اور مہمان خصوصی نے سلامی لی۔</TEXT>
