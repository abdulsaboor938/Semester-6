<DOCNO>2789429</DOCNO>
<HL>مچھ اور بہاولپور میں سزائے موت کے دو قیدیوں کو پھانسی پر لٹکا دیا گیا</HL>
<AUTHOR>اردو پوائنٹ</AUTHOR>
<DATELINE> Pakistan 2015-04-08 11:01:35+05</DATELINE>
<TEXT> مچھ (اُردو پوائنٹ اخبار تازہ ترین۔8اپریل2015ء)مچھ اور بہاولپور جیل میں قتل کے دو مجروں کو پھانسی دے دی گئی ۔ بلوچستان میں سات سال بعد کسی مجرم کو تختہ دار پر لٹکایا گیا ہے ۔ مچھ سنٹرل جیل میں قتل کے جرم میں سزائے موت پانے والے مجرم امیر حمزہ کو پھانسی دی گئی ۔ مجرم نے 1995 میں لورا لائی میں پرانی رنجش پر ایک شخص کو قتل کیا تھا ۔ مجرم امیرحمزہ کو 2004 میں سبی کی عدالت نے سزائے موت سنائی تھی اور 30 مارچ کو صدر مملکت نے اس کی رحم کی اپیل مسترد کر دی تھی ۔ () پھانسی کی بعد لاش ورثاء کے حوالے کر دی گئی ۔ بلوچستان میں 2007 کے بعد کسی مجرم کو پھانسی دی گئی ہے ۔ مچھ جیل میں قتل کے جرم میں ملوث دو سگے بھائیوں کو کل تختہ دار پر لٹکایا جائے گا ۔ علی گل اور میرو کو ایک شخص کو قتل کرنے کے جرم میں سزائے موت سنائی گئی ہے ۔ ادھر بہاولپور کی نیو سنٹرل جیل میں حساس ادارے کے سابق ملازم کو تختہ دار پر لٹکایا گیا ۔ مجرم سکندر کو کورٹ مارشل کے بعد فوجی عدالت نے سزائے موت سنائی تھی ۔ مجرم سکندر نے 2002 میں اپنے ساتھی اہلکار کو قتل کر دیا تھا ۔</TEXT>
