<DOCNO>2624896</DOCNO>
<HL>آسٹریلیا،انسانی سمگلنگ میں ملوث افراد کی گرفتاری میں معاونت کرنے والوں کے انعام کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2013-07-21 13:48:14+05</DATELINE>
<TEXT>کینبرا(اُردو پوائنٹ اخبار تازہ ترین۔آئی این پی۔21جولائی۔2013ء) آسٹریلیا نے اعلان کیا ہے کہ انسانی اسمگلنگ میں ملوث افراد کی گرفتاری میں معاون ثابت ہونے والی معلومات دینے پر 2لاکھ آسٹریلوی ڈالر تک کا انعام دیا جائے گا۔ () اتوار کو عالمی میڈیا کی رپورٹ کے مطابق آسٹریلیا کے وزیر داخلہ جیسن کلیئر نے کہا ہے کہ جرائم پیشہ مقامی افراد انسانی اسمگلنگ میں ملوث بین الاقوامی گروہوں میں شامل ہیں۔ انہوں نے کہا کہ یہ گروہ آسٹریلیا سے انڈونیشیا، ملائشیا، پاکستان، ایران اور عراق تک پھیلے ہوئے ہیں۔ جیسن کلیئر نے اتوار کو ایک بیان میں کہا ہے کہ کشتیوں کے ذریعے لوگوں کو آسٹریلیا لانے والوں اور ان کے معاونین کی گرفتاری میں معاونت پرآسٹریلیا کی وفاقی پولیس انعام دے گی۔ آسٹریلیا میں انسانی اسمگلنگ کے جرائم پر 20 سال تک سزائے قید ہو سکتی ہے۔</TEXT>
