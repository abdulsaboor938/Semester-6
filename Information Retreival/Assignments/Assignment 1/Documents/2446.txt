سانحہ ماڈل ٹاؤن: جے آئی ٹی رپورٹ سے غائب صفحات کی تحقیقات کرائیں گے، شہریار آفریدی
لاہور: وزیرِ مملکت برائے داخلہ شہریار آفریدی نے سانحہ ماڈل ٹاؤن کیس کے سلسلے میں کہا ہے کہ جوائنٹ انویسٹی گیشن ٹیم کی رپورٹ سے صفحات غائب ہونے کے معاملے کی تحقیقات کرائی جائیں گی۔ شہریار آفریدی اے آر وائی نیوز کے پروگرام الیونتھ آور میں سانحہ ماڈل ٹاؤن کے حوالے سے خصوصی ٹرانسمیشن میں گفتگو کر رہے تھے، انھوں نے کہا کہ عوام کی جان و مال کا تحفظ ریاست کی ذمہ داری ہے، سانحہ ماڈل ٹاؤن ریاست کی ناکامی ہے۔ انسان تو دور کی بات جانور سے نا انصافی کا بھی ازالہ کریں گے: شہریار آفریدی وزیرِ مملکت کا کہنا تھا کہ سانحہ ماڈل ٹاؤن میں 14 نہتے لوگوں کو قتل کیا گیا تھا، اس سانحے پر پنجاب کے اداروں سے رپورٹ لیں گے، سانحے کے ذمہ داروں کو سزا ملنی چاہیے۔ وزیرِ مملکت برائے داخلہ شہریار آفریدی نے کہا کہ ریاست پاکستان سانحہ ماڈل ٹاؤن پر خاموش نہیں بیٹھے گی، حکومت ہر ایکشن قانون کے مطابق لے گی، عدالتیں آزاد ہیں، ان کے فیصلے من و عن تسلیم کرنے چاہئیں۔ یہ بھی پڑھیں: سانحہ ماڈل ٹاؤن اور عدلیہ مخالف مقدمات کی پیروی کرنے والے وکیل کے دفتر میں چوری انھوں نے کہا کہ سانحہ ماڈل ٹاؤن کی از سرِ نو تحقیقات کی ضرورت پڑی تو کریں گے، جے آئی ٹی رپورٹ سے غائب صفحات کی تحقیقات بھی کرائیں گے۔ شہریار آفریدی کا کہنا تھا انسان تو دور کی بات جانور سے نا انصافی کا بھی ازالہ کریں گے، ظلم کرنے والے نہیں بچیں گے، قوم کے سامنے سچ ضرور آئے گا۔ یاد رہے کہ 17جون 2014 کو لاہور کے علاقے ماڈل ٹاؤن میں پولیس کی جانب سے منہاج القرآن مرکز کے ارد گرد سے رکاوٹیں ہٹانے کے نام پر آپریشن کیا گیا، جس کے دوران 14 بے گناہ لوگوں کی لاشیں گرائی گئیں۔ comments
