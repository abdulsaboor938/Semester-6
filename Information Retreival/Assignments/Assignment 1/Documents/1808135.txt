<DOCNO>1808135</DOCNO>
<HL>خواتین کا عالمی دن اور ہماری ذمہ داریاں</HL>
<AUTHOR>نوائے وقت</AUTHOR>
<DATELINE> Pakistan 2017-03-08 00:17:38+05</DATELINE>
<TEXT>دنیا میں ہر سال 8مارچ کو خواتین کا عالمی دن منایا جاتا ہے تاکہ خواتین کی اہمیت کو اجاگر کیا جا سکے۔ اسلام نے عورت کو جو مقام دیا ہے وہ کسی اور مذہب نے نہیں دیا۔ اﷲ تعالیٰ نے جنت کو ماں کے قدموں تلے بنا دیا تو بہن‘ بیوی جیسے خوبصورت رشتے بنا دئیے تاکہ مرد اور عورت کے درمیان گھریلو زندگی خوشگوار بن سکے۔ اگر اسلام کے رہنما اصولوں کو مدنظر رکھا جائے تو ہر گھر جنت کا گہوارہ بن سکتا ہے کیونکہ اسلام نے عورت کے معاشی‘ سیاسی اور تمدنی حقوق کا ایسا چارٹر پیش کیا ہے اور اگر قرآن و سنت کے مطابق اس پر صحیح عمل کیا جائے تو عورت کو گھر کی چار دیواری سے باہر نکلنے کی ہرگز ضرورت پیش نہ آئے مگر صورتحال اس کے برعکس ہے اسلام میں دیگر مذاہب کے مقابلے میں عورت کو انتہائی تحفظ‘ احترام اور حقوق عطا کرتے ہوئے معاشرے میں انسانوں میں برابری کا درجہ دیتا ہے مگر انتہائی افسوس اور شرم کا مقام ہے کہ بے چاری عورت مسلمانوں کے ہاتھوں میں محفوظ نہیں ہے جس کے باعث نامور مسلم ممالک افغانستان کو پہلا اور پاکستان کو دوسرا انتہائی خطرناک ملک قرار دیا گیا ہے‘ جہاں رہنے والی عورت قطعاً محفوظ نہیں ہے۔ تھامسن رائٹر فا¶نڈیشن کے ایک حالیہ بین الاقوامی سروے کے مطابق عورتوں پر تشدد‘ زیادتی کے واقعات افغانستان میں 80 فیصد سے بھی زائد ہیں۔ 87 فیصد افغان عورتیں نادہندہ ہیں پاکستان میں بھی صورتحال مختلف نہیں ہے۔ 90 فیصد سے زائد عورتیں جسمانی اور نفسیاتی تشدد کا شکار ہیں ہر سال ایک ہزار سے زائد عورتوں کو خاندانی غیرت کے نام پر قتل کر دیا جاتا ہے تاہم عورتوں کے حقوق کی پامالی اور تشدد کے واقعات کے باوجود اب سوچ اور فکر میں تبدیلی ناگزیر ہو چکی ہے۔ میڈیا نے عورتوں کو بہت شعور دیا ہے۔ پاکستان کی آبادی 20 کروڑ سے بھی تجاوز کر چکی ہے او اس میں اکاون فیصد خواتین شامل ہیں آدھی سے زیادہ آبادی کے لئے وہی سہولیات ہونی چاہئے جو مردوں کے لئے دستیاب ہیں بدلتے ہوئے حالات کے پیش نظر حکومت پاکستان نے خواتین کی ترقی کے لئے بے شمار اقدامات کئے ہیں خصوصاً پنجاب حکومت نے خواتین کی فلاح و بہبود کے لئے چند انقلابی اقدامات کئے ہیں جن میں زیادہ سے زیادہ خواتین مختلف شعبوں میں ترقی کے لئے اپنا کردار ادا کر سکیں۔ خواتین کے لئے ورکنگ وومن انڈومنٹ فنڈز کا قیام‘ فیملی کورٹس کمپلیکس بنانے کا پروگرام سرکاری ملازمتوں میں خواتین کا کوٹہ 5سے 15فیصد کرنا‘ قانون سازی کے ذریعے خواتین کا وراثت میں یقینی حصہ ہے‘ خواتین کے لئے ملازمتوں میں عمر کی حد میں 3سال کا اضافہ پنجاب حکومت کے تحت کام کرنے والے تمام فیصلہ ساز بورڈ اور کمیٹیوں میں خواتین کو 33فیصد نمائندگی کا فیصلہ قابل ذکر ہیں اس کے علاوہ پنجاب کے مختلف اضلاع میں ورکنگ ہاسٹلز کا قیام عمل میں لایا گیا۔ 2016ءمیں تحفظ نسواں ایکٹ بھی پاس کیا گیا جس میں عورتوں کے خلاف تشدد کے استعمال کو قابل سزا جرم قرار دیا گیا ہے۔ پنجاب حکومت کی بدولت جنوبی ایشیاءمیں پہلی مرتبہ عورتوں کو تشدد سے تحفظ دینے کے لئے ایک سنٹر ملتان میں قیام عمل میں لایا گیا جس مالیت دس کروڑ 25 لاکھ روپے بتائی گئی ہے اس کا نام وائیلنس اگینسٹ ویمن سنٹر ہے اس دادرسی سنٹر میں ایک ہی چھت تلے خواتین کو مکمل قانونی و سماجی تحفظ فراہم کیا جائے گا۔ اس سنٹر کا افتتاح 8 مارچ کو خواتین کے عالمی دن کے موقع پر کیا جائے گا۔ اس کے ساتھ حکومت پنجاب نے تربیتی پروگرام برائے گھریلو ملازمہ شروع کیا ہے جس میں 18 سے 35 سال تک کی خواتین کو 3ماہ کی تربیت دی جائے گی جس میں گھریلو ملازمین کے قانون و حقوق سے آگاہی و دیگر امور پر تربیت دی جائے گی ابتدائی طورپر یہ پروگرام پنجاب کے تین اضلاع لاہور‘ ملتان اور فیصل آباد سے شروع کیا گیا ہے۔بلاشبہ پنجاب حکومت کے یہ اقدامات خواتین کی ترقی اور ان کو بااختیار بنانے کے لئے اہم ہیں مگر چند مسائل اور حقائق ایسے ہیں جن کو اگر حل نہ کیا جائے تو ان تمام اقدامات کی افادیت ہو گی ورنہ خواتین یوں ہی ظلم و بربیت کا شکار رہیں گی۔ ان تمام انقلابی اقدامات کے باوجود ہمارے ملک میں 80 فیصد عورتیں اپنی زندگی میں کسی نہ کسی طرح گھریلو یا پھر کسی کام کی جگہ پر نفسیاتی‘ جذباتی اور جنسی تشدد کا شکار ہیں اخبارات کے اعداد و شمار کے مطابق ملک کے مختلف حصوں میں 1800 لڑکیاں جنسی تشدد کا شکار ہوئیں 2016ءکے اعداد و شمار کے مطابق خواتین پر گھریلو تشدد کے واقعات میں اضافہ ہوا اور طیبہ تشدد کیس ہمارے سامنے ہے۔ اسی طرح اجتماعی زیادتی ‘ تیزاب گردی‘ غیرت کے نام پر قتل‘ اغوا‘ جائیداد سے محروم کرنا‘ ہراساں کرنے کے واقعات میں بھی اضافہ ہوا ہے۔ صوبہ سندھ میں عزت و غیرت کے نام پر قتل عام سی بات ہے اسی طرح پسند کی شادی‘ گھریلو مسائل پر قتل کر دینا بھی بھی جیسے واقعات میں اضافہ دیکھا گیا ہے۔ جنوبی پنجاب میں خواتین پر تشدد کے واقعات میں بھکر‘ لیہ‘ راجن پور‘ میلسی‘ ملتان ‘ رحیم یار خان میں زیادہ دیکھنے میں آئے ہیں۔ ان تشدد و زیادتی کے واقعات کو کون روکے گا یقیناً مضبوط قانون سازی ہی اس کی راہ میں بند باندھ ہو سکتی ہے۔ ملک کی پائیدار ترقی کے لئے خواتین کو فیصلہ سازی میں شامل کیا جائے مگر ہمارے ملک کا یہ المیہ ہے کہ ایک کروڑ 15 لاکھ خواتین اب تک شناختی کارڈ سے محروم ہیں یعنی ان کو قومی حق نہیں دیا گیا کہ وہ اپنی رائے کا اظہار کر کے منتخب نمائندے چن سکیں جبکہ ایوان بالا‘ پارلیمنٹ میں 75 فیصد خواتین اپنی رائے کا اظہار ہی نہیں کر سکتیں ان کو مواقع نہیں دئے جاتے۔ موجودہ لوکل گورنمنٹ سسٹم میں عورتوں کی نمائندگی بھی کم رکھی گئی ہے اور صرف منتخب سیٹوں پر خواتین کی نامزدگی کی گئی جب تک خواتین کو عوام سے براہ راست منتخب ہونے کا حق نہیں دیا جاتا تب تک اس کی صحیح نمائندگی نہیں ہو سکتی۔ جنوبی پنجاب میں نغمہ مشتاق لانگ واحد ممبر ہیں جو براہ راست منتخب ہو کر آئی ہیں اسی طرح موثر قانون سازی‘ قانون پر عملدرآمد‘ خواتین کے لئے تعلیم حاصل کرنے کے غیر معمولی مواقع ‘ علاج کے لئے سہولیات دی جائیں تو خواتین ترقی کے عمل میں شامل ہو سکتی ہیں خصوصاً دیہی علاقوں میں خواتین کو روزگار کی فراہمی‘ ہنرمندی کی تربیت دینے سے ہی وہ طاقتور بن سکتی ہیں۔ حکومت کے ساتھ ساتھ غیر سرکاری تنظیموں کا بھی فرض و ذمہ داری ہے کہ وہ صرف دن منانے کی بجائے خواتین کی ترقی کے لئے عملی اقدامات کریں پنجاب حکومت چھوٹے علاقوں میں کام کرنے والی تنظیموں کے ساتھ خواتین کو لنک کریں تاکہ انہیں آگاہی ہو سکے۔</TEXT>
