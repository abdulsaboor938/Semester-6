<DOCNO>2499429</DOCNO>
<HL>وکلاء تنظیموں نے 12مئی کے واقعات کو ایک سال مکمل ہونے پر یو م سیاہ منایا اور عدالتوں کا مکمل بائیکاٹ کیا ۔آج تحریک کا تیسرا فیز شروع ‘17مئی کو آل پاکستا ن نمائندہ وکلاء کنونشن میں آئند ہ کی حکمت عملی طے کی جائیگی ‘ وکلاء تنظیمیں۔عدلیہ کی بحالی نہ ہونے سے آمریت کے حواری کھل کر سامنے آ گئے ہیں ‘ زرداری پیپلز پارٹی کو توڑنے کے منصوبے پر عمل پیرا ہیں ۔لاہور ہائیکورٹ اور لاہور بار ایسوسی ایشن کے جنرل ہاؤسز اجلاس سے انور کمال‘ عاصمہ جہانگیر ‘ حامد خان‘ غلا م نبی بھٹی ‘منظور قادر و دیگر کا خطاب ۔(تفصیلی خبر)</HL>
<AUTHOR>اردو پوائنٹ</AUTHOR>
<DATELINE> Pakistan 2008-05-12 16:30:02+05</DATELINE>
<TEXT>لاہور( اردوپوائنٹ اخبا ر تازہ ترین12مئی2008 ) ملک بھر کی طرح صوبائی دارالحکومت میں بھی وکلاء تنظیموں نے 12مئی کے واقعات کو ایک سال مکمل ہونے پر یو م سیاہ مناتے ہوئے عدالتوں کا مکمل بائیکاٹ کیا ‘ اس سلسلہ میں لاہو رہائیکورت بار اور لاہور بار ایسوسی ایشنز کی جنرل ہاؤس کے مذمتی اجلاس منعقد کئے گئے جن میں قراردادوں کے ذریعے حکومت سے مطالبہ کیا گیا کہ بارہ مئی کے واقعات کی انکوائری کروائی جائے اور الطاف حسین کو گرفتار کر کے پاکستان لایا جائے ۔ لاہو رہائیکورٹ بار ایسوسی ایشن کی جنرل ہاؤس کا اجلاس صدر انور کمال اور لاہور بار ایسوسی ایشن کے جنرل ہاؤس کا اجلاس صدر منظور قادر کی صدارت میں منعقد ہوئے ۔وکلاء تنظیموں نے ججز کی بحالی نہ ہونے پر سخت مایوسی کا اظہار کرتے ہوئے کہا ہے کہ وکلاء آج سے تحریک کا تیسرا فیز شروع اور 17مئی کو آل پاکستا ن نمائندہ وکلاء کنونشن میں آئند ہ کی حکمت عملی طے کی جائے گی ‘ عدلیہ کی بحالی نہ ہونے سے آمریت کے حواری کھل کر سامنے آ گئے ہیں ‘پیپلز پارٹی کو ضیاء الحق ‘ پرویز مشرف نہیں توڑ سکے لیکن آصف علی زرداری کے اقدامات سے اس منصوبے کی تکمیل ہوتی ہوئی نظر آرہی ہے اور پیپلز پارٹی آمریت کی زبان بولنا بند کر دے ‘ ایم کیوایم دہشتگرد تنظیم ہے اور تمام سیاسی جماعتوں کو چاہیے کہ وہ اسکے ساتھ اتحاد نہ کریں اور بارہ مئی کے واقعات کی انکوائری کروا کر الطاف حسین سمیت تمام ذمہ داران کو گرفتار کیا جائے ‘ ایسی جمہوریت پر لعنت بھیجتے ہیں جس میں سیاسی جماعتیں پرویز مشرف کی ڈگڈی پر ناچیں ۔ () لاہور ہائیکورٹ بار ایسوسی ایشن کے جنرل ہاؤس کے اجلاس سے انور کمال نے کہا کہ بارہ مئی یوم سیا ہ ہے جس دن ایم کیو ایم نے دہشتگردی کا مظاہرہ کرتے ہوئے کراچی میں وکلاء اور سیاسی کارکنوں کو اپنی دہشتگردی کا نشانہ بناتے ہوئے انہیں شہید کیا ۔ ہمارا مطالبہ ہے کہ بارہ مئی او رنو اپریل کے واقعات کی مکمل طور پر انکوائری کی جائے تاکہ ملزموں کو بے نقاب کیا جا سکے ۔ انہوں نے کہا کہ ہم نے عدلیہ کی بحالی کیلئے نو مارچ سے بیس جولائی اور پھر بارہ مئی تک تحریک چلائی اور آج تیرہ مئی سے ہماری تحریک کا تیسرا فیز شرع ہوگا اور یہ تحریک اس وقت تک جاری رہے گی جب تک تمام ججز کو بحال نہیں کر الیتے ۔ جو سیاسی جماعتیں وکلاء کی تحریک کا ساتھ نہیں دیں گی انہیں قوم آئندہ مسترد کردے گی اور یہ بھی پتہ چل جائے گا یہ آمریت کی حواری جماعتیں ہیں ۔ غلام نبی بھٹی نے کہا کہ بینظیر بھٹو شہید نے جسٹس افتخار محمد چوہدری کی رہائشگاہ کے باہر کھڑے ہو کر کہا تھا کہ میں چیف جسٹس کے گھر پر جھنڈا لہراؤں گی لیکن سمجھ نہیں آتی کہ آصف علی زرداری پراب عدلیہ کی آزادی سے انحراف کر رہے ہیں اور پیپلز پارٹی کو توڑنے کا جوکام ضیاء الحق او رمشرف نہیں کر سکے وہ آصف علی زرداری کرنے جارہے ہیں‘ کارکنوں کو چاہیے کہ وہ انکا احتساب کریں ۔ عاصمہ جہانگیر نے کہا کہ وکلاء متحد ہیں لیکن اب ہماری قیادت کو چاہیے کہ وہ تھوڑی سے ہمت دکھائے اور حکومت کیخلاف اٹھ کھڑی ہو کیونکہ جب تک عدلیہ آزاد اور ججز بحال نہیں ہونگے ملکی مسائل حل نہیں ہو سکتے ۔ انہوں نے کہا کہ پیپلز پارٹی آمر کی زبان بولنا بند کر دے اور آصف علی زرداری یاد رکھیں کہ جو پیپلز پارٹی کے کارکن جمہوریت کی بحالی کیلئے جنگ لڑ سکتے ہیں۔ وہ اپنی پارٹی قیادت کے خلاف جدوجہد کر سکتے ہیں ۔ انہوں نے کہا کہ موجودہ عدالت کے چیف جسٹس میڈیا پر پابندیاں اور خبروں کو توہین عدالت قرار دے رہے ہیں تو میں بھی یہ توہین عدالت کرتے ہوئے واضح طور پر کہتی ہوں کہ چیف جسٹس خود پیپلز پارٹی کے وکیلوں سے ملتے رہے ہیں اور مل رہے ہیں ۔حامدخان نے کہا کہ وکلاء کو مایوس ہونے کی ضرورت نہیں بلکہ اس وقت ایک نئے عزم اور حوصلے کیساتھ ہمیں عدلیہ کی بحالی کی تحریک کو تیز سے تیز تر کرنا ہوگا اور اب تو ہمیں یہ بھی پتہ چل گیا ہے کہ پرویز مشرف کے حواری کون ہیں اور عدلیہ اورجمہوریت کی بحالی کے ساتھ کون ہیں ۔ انہوں نے کہا کہ 17مئی کو آل پاکستان نمائندہ وکلاء کنونشن میں آئندہ کی حکمت عملی کا اعلان کیا جائے گا اور صرف لاہور سے نہیں بلکہ ملک کے چاروں اطراف سے اسلام آباد کی طرف لانگ مارچ ہوگا ۔ اس موقع پر دیگر نے بھی خطاب کیا اور بارہ مئی ‘نو اپریل کے واقعات کی انکوائری کا مطالبہ اور ذمہ داران کو گرفتارکرنے اور حکومتی اتحاد کی طرف سے ججز بحال نہ کرنے پر سخت مایوسی کا اظہار کرتے ہوئے ججز کی بحالی تک تحریک جاری رکھنے کا اعلان کیا گیا ۔ منظور قادر نے کہا ہے کہ پیپلز پارٹی کا اصلی چہرہ قوم کے سامنے بے نقاب ہو چکا ہے اور ججز کو بحال نہ کرنے والے آصف علی زرداری یاد رکھیں کہ وہ ایسا کر کے سیاسی خود کشی کر رہے ہیں ۔ انہوں نے کہا کہ وکلاء کی تحریک اس وقت تک جاری رہے گی جب تک جسٹس افتخار محمد چوہدری سمیت تما م ججز کو بحال نہیں کیا جاتا۔ 12مئی یوم سیاہ ہے اور اس دن ہونے والی دہشتگردی کی ذمہ داری ایم کیو ایم پر عائد ہے اس لئے سیاسی جماعتوں کو چاہیے کہ وہ ان کیساتھ اتحاد کرنے کی بجائے 12مئی اور 9اپریل کے واقعات کی انکوائری کروا کر ذمہ داران کو بے نقاب کر کے سز ا دے ۔</TEXT>
