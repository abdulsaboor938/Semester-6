<DOCNO>918763</DOCNO>
<HL>احساس کرب کے ساتھ... صباحت صدیقی</HL>
<AUTHOR>روزنامہ جنگ</AUTHOR>
<DATELINE> Pakistan 2010-02-08 05:02:00+05</DATELINE>
<TEXT>ایک دفعہ امریکی عدالت میں سماعت کے دوران وکیل نے بیان دیا تھا کہ پاکستانی قوم تو وقت پڑنے پر اپنی ماں کو بھی ڈالر کے عوض بیچ سکتی ہے۔ اس بیان پر کافی احتجاج ہوا اور مذکورہ وکیل نے معافی بھی مانگ لی لیکن اس کے چند برس بعد ہی ہمارے ایک کمانڈو صدر نے ڈالر بھی نہیں صرف ایک فون کال پر اپنی دھرتی ماں کا سودا کر لیا اور اس کے بچوں کو ڈالروں کے عوض اغیار کے حوالے کیا جس کا اعتراف اس نے فخریہ انداز میں اپنی کتاب میں کیا۔ یوں تو امریکہ کے طلب کردہ ”مجرمین“ کی حوالگی کا شرمناک کام نواز شریف کے دور میں بھی ہوا جب شمع رسالت کے پروانوں کو پکڑ کر امریکہ کے حوالے کیا گیا۔ وکیل موصوف کا مذکورہ بیان بھی اس سلسلے میں دیا گیا تھا، لیکن کسی خاتون کے ساتھ کیا جانے والا یہ سلوک اتنا لرزہ خیز تھا کہ جس نے ملک کے طول و عرض میں غم و غصے کی لہر دوڑا دی۔ ڈاکٹر عافیہ شاید دنیا کی وہ واحد خاتون ہوں جنہیں تین مرتبہ اغواء کیا گیا اور جس میں تین ملک افغانستان، پاکستان اور امریکہ ملوث ہیں۔ اس کو 30/مارچ 2003ء کو پاکستانی خفیہ ایجنسیوں کے اہلکاروں نے امریکی خواہش پر اغواء کر کے بگرام ایربیس پہنچا دیا جہاں ان پر بے پناہ انسانیت سوز جسمانی تشدد کیا گیا۔ اس دوران ان کے تینوں بچوں کو بھی ان سے الگ کردیا گیا۔ جب قیدی نمبر 650 کا انکشاف ایوان ریڈلی نے ایک پریس کانفرنس میں کر کے دنیا کو متوجہ کیا تو پانچ برسوں بعد پتا چلا کہ وہ افغانستان میں قائم امریکی قیدخانے میں بدترین جسمانی و جنسی تشدد کا شکار ہے۔ امریکہ منتقل کرنے کے بعد اس پر امریکی ریاست و عدالت نے مظالم کا نیا سلسلہ شروع کر دیا جس کی روداد نہ صرف دردناک اور افسوسناک ہے بلکہ بہ حیثیت قوم ہمارے لئے بھی انتہائی شرمناک ہے۔ ڈاکٹر عافیہ کی تکلیف، دکھ اور درد کا معمولی سا اندازہ اس وقت ہوا جب اس نے پاکستانی وفد کو اپنے اوپر ہونے والے مظالم کی بپتا سناتے ہوئے کہا کہ نیویارک جیل میں چھ نقاب پوش آئے اور میرے ہاتھ پشت سے باندھ دیئے۔ پھرمجھے برہنہ کرکے میری ویڈیو بنائی اور مجھے وہیل چیئر پر واپس میرے سیل میں لے جایا جا رہا تھا تو ایک خاتون نے مجھ پر کمبل ڈالا اور ان نقاب پوشوں سے درخواست کی کہ مجھ سے غیر انسانی سلوک نہ کریں اور یہ میرے ساتھ ایک مرتبہ نہیں ہوا۔ سیکورٹی چیک کے نام پر مجھے کئی مرتبہ برہنہ کیا گیا۔ ڈاکٹر عافیہ نے یہ بھی بتایا کہ بگرام ایربیس پر جن لوگوں نے تفتیش کی ان میں ایک بھارتی بھی تھا اور افغانستان میں مجھ سے تحقیقات کرنے والے انگریزی و ہندی بولتے تھے۔ ڈاکٹر عافیہ کو جب پہلی بار امریکی عدالت میں پیش کیا گیا تو اس کی حالت انتہائی بری تھی۔ زخم رس رہے تھے جن میں پیپ بھری ہوئی تھی اور اس سے کھڑا بھی نہیں ہوا جا رہا تھا۔ اس نے نیویارک کی وفاقی عدالت یو ایس کورٹ سدرن ڈسٹرکٹ میں جج رچرڈ ایم بریمین کے سامنے سات گھنٹوں سے زیادہ چلنے والی عدالتی کارروائی کے دوران بار بار مداخلت کرتے ہوئے خود پر جیل میں تشدد، برہنہ کر کے ویڈیو بنانے، بال نوچنے کے بارے میں بتایا کہ کس طرح سیکورٹی اہلکاروں نے قرآن پاک کی توہین کی ہے، اس کی بے حرمتی کی ہے، کس طرح پاؤں کے پاس قرآن رکھا گیا اور کہا گیا کہ اس پر چل کر جاؤ اور یہ سب کچھ آپ (جج) کے کہنے پر ہوا ہے۔ اس پر جج نے کہا کہ یہ تو سسٹم ہے اور میں نے ویڈیو دیکھی ہے، میں مطمئن ہوں کہ آپ کے ساتھ کوئی بڑی پامالی نہیں ہوئی۔ آپ پر یہ لوگ تشدد اس وقت کرتے ہیں جب آپ کچھ بتانے سے انکار کرتی ہیں۔ ایک موقع پر سماعت کے دوران ڈاکٹر عافیہ نے اپنا رخ کمرہٴ عدالت میں موجود عام لوگوں اور صحافیوں کی طرف کرتے ہوئے کہا کہ وہ جا کر دنیا کو بتائیں کہ میں بے قصور ہوں اور مجھ پر ظلم ڈھائے گئے ہیں اور سازش کی گئی ہے۔ ڈاکٹر عافیہ نے امریکی عدالتی نظام پر عدم اعتماد کا اظہار کیا تھا اور اس کو بے اعتبار قرار دیا تھا۔ اس تناظر میں پاکستانی حکومت کی کی جانے والی سفارتی کوششیں ڈھکوسلے بازی اور حسین حقانی کے بیانات جھوٹی تسلیاں ہی دکھائی دیتے ہیں۔امریکی جیوری جس کی امریکا کے عدالتی نظام میں بڑی اہمیت ہے جس میں کچھ لوگ عوام میں سے ہوتے ہیں جن سے عدلیہ رائے لیتی ہے تو امریکی جیوری کے لوگوں کا کہنا تھا کہ آپ عافیہ کا ٹرائل کر کے وقت کیوں ضائع کر رہے ہیں، یہ دہشت گرد ہے، اس کو فائرنگ اسکواڈ کے حوالے کر دیں اور گولیاں اس طرح نہ ماریں بلکہ ذرا ان کو سور کی چربی میں ڈبو لیں اور پھر ماریں اور اس کی Streep searching عدالت میں کی جائے تاکہ ہم بھی دیکھ سکیں۔ یہ ہے مہذب امریکہ اور اس کا عدالتی نظام، جس کے تحت مسلمان مظلوم خاتون کے ساتھ امریکی ریاست و عدالت اور میڈیا نے جن کو دعویٰ ہے کہ وہ جمہوریت، آزادی اور انسانی حقوق کا علم بردار اور تہذیب یافتہ ہیں کتنا مثالی اور تاریخی انصاف کیا ہے…! اس پر عدالتی حکم سے رونگٹے کھڑے کردینے والے مظالم کے پہاڑ توڑے گئے اور کئی ماہ چلنے والی عدالتی کارروائی جس میں وکیل استغاثہ کوئی جرم ثابت نہ کر سکا، مجرم قرار دے دیا گیا۔ اب دیکھنا یہ ہے کہ بنیاد پرست اور متعصب امریکا کی جانب سے پاکستانی قوم کی پاک باز، اعلیٰ تعلیم یافتہ، حافظ قرآن، باپردہ خاتون کو مسلمان ہونے کی سزا کب تک دی جاتی رہے گی۔پاکستانی سینیٹ کی قائمہ کمیٹی کے وفد نے جس میں سینیٹر ایس ایم ظفر بھی شامل تھے جب عافیہ سے ملاقات کی تھی تو اس سے پوچھا تھا کہ وہ پاکستانیوں کو کیا پیغام دینا چاہتی ہیں۔ جواباً اس نے عرض کیا کہ وہ”پاکستانی حکومت سے التجا کرتی ہیں کہ پاکستانیوں کو تحقیقات کیلئے امریکا کے حوالے نہ کیا جائے۔“ اس پیغام میں آگہی و روشنی کا وہ فانوس روشن ہے جس میں مغرب کا مکروہ و مسخ چہرہ اس کی سفاکی و بہمیت اور بربریت عیاں ہو رہی ہے۔ کیا اس کے بعد بھی ہم بہ حیثیت حکمران، سیاستدان اور قوم بے غیرتی کی عملی تصویر بنے رہیں گے۔ پاکستانی حکومت بتائے کہ کیا آئندہ بھی کسی ماں، بہن اور بیٹی کو امریکی درندگی کی بھینٹ چڑھایا جائے گا۔ حقوق نسواں کی تنظیمیں بتائیں کہ وہ اس کھلم کھلا حقوق کی پامالی، قوم کی بیٹی کی بے حرمتی و بے عزتی اور اس پر روا رہنے والے مظالم و بے انصافی پر کیوں مہر بہ لب ہیں؟</TEXT>
