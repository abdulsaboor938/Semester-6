<DOCNO>308389</DOCNO>
<HL>ڈاکٹر عاصم کی تمام مقدمات میں ضمانت ،نواز ،زرداری ڈیل ہو گئی :عمران خان،سوال کرنے پر عمران اداروں کی تضحیک شروع کر دیتے ہیں:مریم اورنگزیب</HL>
<AUTHOR>روزنامہ پاکستان</AUTHOR>
<DATELINE> Pakistan 2017-03-30 04:01:50+05</DATELINE>
<TEXT>کراچی ،اسلام آباد(مانیٹرنگ ڈیسک،این این آئی) سندھ ہائی کورٹ نے پیپلزپارٹی کراچی ڈویژن کے صدر ڈاکٹرعاصم حسین کی ضمانت کا 19صفحات پر مشتمل تحریری فیصلہ جاری کردیا ہے ۔فیصلے میں کہا گیا ہے کہ میڈیکل بورڈ نے ڈاکٹر عاصم کے مفلوج ہونے کا خدشہ ظاہر کیا ہے ۔مقدمات میں ملوث دیگر ملزموں کی ضمانت ہوچکی ہے۔دہشت گردی کے مقدمے میں بھی ڈاکٹرعاصم ضمانت پرہے۔جسٹس کے کے آغاکے فیصلے کوبرقراررکھتے ہوئے ڈاکٹرعاصم کی ضمانت منظور کی جاتی ہے لیکن وہ اپناپاسپورٹ ناظر کے پاس جمع کرائیں گے،چیئر مین تحریک انصاف نے ڈاکٹر عاصم کی ضمانت پر ردعمل میں کہاکہ چیئرمین تحریک انصاف عمران نے کہا ہے کہ نواز شریف اور زرداری کے مشترکہ مفادات ہیں وہ اپنے اپنے مفادات کے تحفظ میں مصروف ہیں۔ آیان ملک سے باہر، شرجیل ملک میں اور عاصم حسین کو بھی چھوڑ دیا گیا،قوم کو دونوں پارٹیاں مل کر بے وقوف بنا رہے ہیں۔ نواز اور زرداری نوراکشتی کرتے ہیں ایک دوسرے کو نقصان نہیں ہونے دیں گے۔پانامہ کیس سے جان چھڑانے کے لئے وزیر اعظم نے پیپلز پارٹی سے ڈیل کی ہے ۔تفصیلات کے مطابق ڈاکٹر عاصم حسین کو 26اگست 2015کو دہشت گردوں کو سہولت فراہم کرنے اور 462ارب روپے کے کرپشن کیس میں رینجرز نے گرفتار کرلیا تھا ۔ان کو 27 اگست عدالت میں پیش کیا گیا جہاں پر عدالت نے ڈاکٹر عاصم کو 90 روز کے لئے رینجرز کی تحویل میں دے دیا۔ 90روز تحویل میں رہنے کے بعد ڈاکٹر عاصم کیخلاف رینجرز کی جانب سے عدالت میں دہشت گردوں کو علاج کی سہولت فراہم کرنے سے متعلق 352 صفحات پر مشتمل دستاویزات فراہم کیں جس میں بتایا گیا کہ ڈاکٹر عاصم کے ہسپتال میں دہشت گردوں کو سہولت فراہم کرنے سے متعلق بلز ملے تھے جبکہ مزید بتایا گیا کہ انہوں نے سوئی سدرن گیس کمپنی میں کرپشن، زمینوں پر قبضہ، منی لانڈرنگ ،ٹرسٹ کی زمین کا غلط استعمال رشوت ستانی کی مد میں 462ارب روپے مبینہ کرپشن کی جس کے بعد نیب کی جانب سے ڈاکٹر عاصم کیخلاف باقاعدہ طور پر ایس ایس جی سی میں 462 اور جے جے وی ایل میں 17 ارب کرپشن سے متعلق ریفرنس دائر کئے ۔ڈاکٹر عاصم کے وکلا کی جانب سے 7دسمبر 2015کو نیب ریفرنسز میں درخواست ضمانت دائر کی گئی جبکہ ڈاکٹر عاصم اور شریک ملزمان پر 462 ارب کرپشن ریفرنس میں فرد جرم عائد کی جا چکی ہے۔ڈاکٹر عاصم کے وکلا کی جانب سے انسدادہشت گردی کی عدالت میں دہشت گردوں کو سہولت فراہم کرنے سے متعلق کیس میں ضمانت مسترد ہونے کے بعد سندھ ہائیکورٹ نے ڈاکٹر عاصم کی طبی بنیادوں پر دہشت گردوں کے علاج کے کیس میں ضمانت منظور کی جبکہ ایس ایس جی سی اور جے جے وی ایل میں ریفرنس میں 3فروری کو دو ججوں کی رائے منقسم ہونے کے باعث ریفری جج مقرر کیا گیا۔ جسٹس آفتاب احمد گورڑ نے ڈاکٹر عاصم کی دونوں ریفرنسز میں ضمانت سے متعلق فیصلہ محفوظ کیا تھا جسے29 مارچ کو جسٹس فاروق شاہ نے سناتے ہوئے ڈاکٹر عاصم کی ضمانت منظور کر لی اوربالآخر 19ماہ پابند سلاسل رہنے کے بعد ڈاکٹر عاصم کو رہائی کا پروانہ مل ہی گیا۔دوسری طرف اسلام آباد میں نیوز کانفرنس سے خطاب کرتے ہوئے عمران خان کا کہنا تھا کہ ڈاکٹر عاصم کی ضمانت پر خاموش نہیں رہ سکتا۔ ایان علی کی منی لانڈرنگ5کروڑ روپے، حج سکینڈل والا بھی چھوٹ گیا۔ نواز شریف نے اپنی کرپشن بچانے کے لئے پیپلز پارٹی اور ن لیگ نے ڈیل کی ہے۔ تمام فیصلے ڈیل کے تحت ہوئے ہیں۔ پیپلز پارٹی اور ن لیگ کے درمیان کمال کی نورا کشتی ہو رہی ہے۔ پیسہ کہاں سے آرہا ہے، آصف زرداری کو بھی یاد آگئی ہے۔ 2013ء میں ن لیگ فرینڈلی اپوزیشن بنی رہی ہیں۔ زرداری کا پیٹ کاٹ کر پیسے نکالیں گے شہباز شریف کی تقرریں۔ رائیونڈ کی سولہ ڈشوں پر دونوں بھائی بن گئے اور شہباز شریف کے زرداری کو گھسیٹنے کے دعوے ایک کھانے پر دھرے کے دھرے رہ گئے۔عمران خان کا مزید کہنا تھا کہ آصف زرداری نے بیان دیا کہ دھاندلی کی وجہ سے ن لیگ جیتی ہے۔ساری نورا کشتی ایک منصوبے کے تحت ہو رہی ہے۔ اس ڈرامہ سے قوم کو بے وقوف نہیں بنایا جا سکتا ہے۔ دونوں ایک دوسرے کو تحفظ دے رہے ہیں ایک دوسرے کی کرپشن بچانے کے لئے ڈیل کر رہے ہیں، دونوں منی لانڈرنگ کر رہے ہیں، یہ کبھی ایک دوسرے کا احتساب نہیں کر رہے یہ تحریک انصاف سے خوف زدہ ہیں .پاکستان تحریک انصاف کے سربراہ کا کہنا تھا کہ جب تک وزیراعظم کرپٹ رہے گا وہ اداروں کو ٹھیک نہیں کر سکے گا۔ نیب کا چئیرمین نواز شریف کو نہیں پکڑ رہا تو وہ کیسے آصف زرداری کو پکڑے گا۔ کرپٹ وزیر اعظم نے سارا نظام کرپٹ بنا دیا ہے۔میں نے پیپلز پارٹی پر تنقید کا پروگرام نہیں تھا کیوں کہ میں پانامہ کا میچ کھیل رہا ہوں ، اس ڈیل پر میں خاموش نہیں رہوں گا۔وزیرمملکت برائے ا طلاعات ونشریات مریم اورنگزیب نے کہاہے کہ عمران خان نے آج پھر عدلیہ کو متنازع بنانے کی مذموم کوشش کی ہے ،جب سوال کیا جائے تو آپ آئینی اداروں کی تضحیک شروع کر دیتے ہیں،جب میڈیا کے نمائندے نے آپ کے قبضہ گروپ سے سوال کیا تو میڈیا کے نمائندوں کی تضحیک افسوس ناک ہے، عمران خان میڈیا کے ساتھ بدتمیزی،بدتہذیبی اور بدسلوکی پر معافی مانگیں۔عمران خان کی پریس کانفرنس اور پی ٹی آئی کے رہنما کی جانب سے میڈیا کے نمائندے سے بدسلوکی پرردعمل کااظہار کرتے ہوئے وزیرمملکت نے کہاکہ عمران خان سے جب سوال کیاجائے تو وہ رونا شروع کر دیتے ہیں ،لوگوں کی زمینوں پر قبضے کے سوال کا جواب دیں، چوری نہیں کی تو تلاشی دیں ۔مریم اورنگزیب نے کہاکہ جب عمران خان سے سوال کیا جائے تووہ آئینی اداروں کی تضحیک شروع کر دیتے ہیں اور آج جب میڈیا کے نمائندے نے عمران خان کے قبضہ گروپ سے سوال کیا تو میڈیا کے نمائندوں کی تضحیک افسوس ناک ہے ۔وزیرمملکت نے میڈیا کے نمائندے سے بدسلوکی کی مذمت کی ۔</TEXT>
