<DOCNO>471206</DOCNO>
<HL>شہید بھٹو نے مزدوروں کے صنعتکار وں سے شراکت داری کا حق دلایا ، نثار کھوڑو</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-02 05:52:05+05</DATELINE>
<TEXT>کراچی(اسٹاف رپورٹر )مزدوروں کے عالمی دن کے موقع پرمحکمہ لیبرحکومت سندھ کی جانب سے اتوارکو مقامی ہوٹل میں لیبرسیمینار کا انعقاد کیا گیا۔سیمینار سے اسپیکر سندھ اسمبلی آغا سراج درانی،سندھ کے سینئروزیرتعلیم نثار احمدکھوڑو،وزیر اعلی سندھ کے مشیر برائے لیبر اصغر جونیجو،پروفیسر این ڈی خان اور مزدور رہنماؤں نے خطاب کیا۔سیمینارمیں بچوں کی بھی ایک بڑی تعداد نے شرکت کی۔آغاسراج درانی نے اپنے خطاب میں کہاکہ موجودہ اسمبلی نے بھی مزدوروں کے لئے قانون سازی میں بھرپور کردار ادا کیا ہے، یہ بھی حقیقت ہے کہ پیپلز پارٹی کے دور میں ہی مزدوروں کی ترقی اور ان کے حقوق کے لئے قانون سازی ہوئی ہے۔مزدورں کے حقوق کی بنیاد پیپلزپارٹی کے بانی ذوالفقار علی بھٹو نے رکھی اور بے نظیر بھٹو نے مزدروں کے فلسفے کو آگے بڑھا یا۔اسپیکر سندھ اسمبلی آغا سراج درانی نے کہاکہ ہمیں پتہ ہے کہ مزدور کام کرنا چھوڑ دیں تو ملک کو اربوں روپے کا نقصان ہوجاتا ہے۔پیپلز پارٹی نے مزدوروں کے لئے جدوجہد کے ساتھ ساتھ قربانیاں بھی دیں اور محنت کشوں کے حق کی بات ذوالفقار بھٹو کے دور حکومت سے کی جارہی ہے۔ شہیدبھٹو نے مزدوروں کی بات کی،ان کے مشن کو محترمہ بے نظیر بھٹو نے مکمل کیااورآج بلاول بھٹو بھی مزدور کی بات کر رہے ہیں۔آغاسراج درانی نے کہاکہ پیپلزپارٹی نے محنت کشوں کے حقوق کیلے جدوجہد ہی نہیں کی بلکہ انہیں حق دلانے کیلے مزدور دشمن پالیسیوں کا مقابلہ بھی کیا ہے ۔محنت کشوں اور عوام کی جدوجہد سے نہ صرف ملک میں جمہوریت مستحکم ہوئی بلکہ آمروں کو شکست ہوئی۔سندھ کے سینئروزیرنثار کھوڑونے اپنے خطاب میں کہاکہ بدقسمتی سے ملک کے حالات غیرجمہوری رہے،جس کی وجہ سے مزدوروں کے حقوق متاثر ہوئے ہیں۔انہوں نے کہاکہ سندھ میں مزدوروں کے حقوق کی مکمل ضمانت دی گئی ہے۔مزدور کی عظمت کو بھٹو نے اجاگر کیابلکہ شہید بھٹو نے مزدورں کوصنعتکاروں سے شراکت داری کا حق بھی دلایا۔نثار کھوڑو نے کہاکہ 18ویں ترمیم کے بعد محکمہ لیبر نے مزدورں کے حقوق کے تحفظ کیلے بہت اچھی قانون سازی اسمبلی سے کرائی ہے۔انہوں نے کہاکہ اسٹیل مل، پی آئی اے اور دیگر قومی اداروں کو نجکاری میں دینے کی دھمکیاں دی جاتی ہیں لیکن اہم ان پالیسیوں کو مزدور دشمن پالیسی سمجھتے ہیں۔نثار کھوڑونے کہاکہ مزدور کادشمن ملک کا دشمن ہے۔قومی اداروں کو پرائیویٹائیزڈ نہیں ہونے دیں گے۔انہوں نے کہاکہ عوام میں دم خم ہے کہ اپنا فیصلہ کرسکے۔صوبائی وزیر تعلیم نے کہاکہ معیشت کو چلانے والا صرف مزدور ہے لیکن اس کے باوجود وفاقی حکومت مزدور دشمن پالیسیوں پر گامزن ہے، اسٹیل مل، پی آئی اے اور دیگر قومی اداروں کی نجکاری کی دھمکیاں دی جارہی ہیں لیکن ہم کسی بھی ادارے کی نجکاری نہیں ہونے دیں گے۔نثارکھوڑونے کہاکہ مزدوروں کے حقوق کیلئے 13 بل اسمبلی میں پیش کیے گئے۔انہوں نے کہاکہ سندھ حکومت نے امن و امان کی حالت بہتر کی اب کراچی ایک بار پھرروشنیوں کا شہربن گیا اور مزدروں کی ایک بڑی تعدادنے ایک بار پھرروزگار کی خاطرکراچی کا رخ کیا ہے۔انہوں نے کہاکہ مزدور دشمن پالیسیاں بند کی جائے۔مزدورو کے پیٹ پر لات مار تے ہوئے شرم آنی چاہئے۔وزیراعلیٰ کے مشیربرائے محنت اصغرجونیجونے کہاکہ حکومت سندھ نے گزشتہ سات برسوں میں مزدورں کے فلاح بہبود کیلے اسمبلی سے 13 قوانین پاس کیے ہیں ۔انہوں نے کہاکہ سندھ حکومت نے مزدورں کے صحت کی سہولیات کیلے 5اسپتال اور 42 ڈسپینسرز قام کی گیں ہیں .اصغر جونیجونے کہاکہ مجھے فخر ہے کہ میں بھٹو صاحب کے ساتھی سید قائم علی شاھ کی کابینہ کا حصہ ہوں۔انہوں نے کہاکہ سندھ اسمبلی میں سب سے زیادہ مزدوروں کے لئے قانون سازی کی گئی</TEXT>
