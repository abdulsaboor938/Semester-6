بھارت سے تمام مسائل کے حل اور جامع مذاکرات کے لیے تیار ہیں: وزیرخارجہ
نیویارک: وزیرخارجہ شاہ محمود قریشی نے کہا ہے کہ بھارت سے تمام مسائل کے حل اور جامع مذاکرات کے لیے تیار ہیں، بھارتی حکومت مذاکرات کے معاملے پر داخلی سیاست کا شکار ہوگئی۔ تفصیالات کے مطابق وزیرخارجہ شاہ محمودقریشی نے امریکا کے قومی سلامتی کے مشیر سے ملاقات کی، اس دوران شاہ محمود نے جان بولٹن کو خطے میں بڑھتی ہوئی بھارتی جارحیت سے آگاہ کیا۔ شاہ محمود اور جان بولٹن کے درمیان ملاقات میں باہمی تعلقات پر تبادلہ خیال ہوا اور افغان مسئلے کے پُرامن حل اور خطے کی صورت حال پر بھی گفتگو ہوئی۔ اس موقع پر وزیر خارجہ کا کہنا تھا کہ وزیراعظم عمران خان کی امن کی دعوت کا مثبت جواب دے کر بھارت مکر گیا، بھارت سے تمام مسائل کے حل کے لیے تیار ہیں۔ ان کا کہنا تھا کہ مسئلہ افغانستان کا کوئی عسکری حل نہیں، پاکستان افغان مفاہمتی عمل کی حمایت جاری رکھے گا، افغانستان میں امن پاکستان کے دیرپا امن وترقی کے لیے ضروری ہے۔ ان کا مزید کہنا تھا کہ پاک امریکا تعاون خطے کے امن اور سلامتی کے مفاد میں ہے۔ خیال رہے کہ وزیرخارجہ نے افغان مسئلے کے سیاسی حل کے لیے نئی امریکی کوششوں کا خیر مقدم بھی کیا۔ comments
