<DOCNO>1337839</DOCNO>
<HL>برطانیہ کے روسی جاسوس‘‘ کرنل سکرپیل نامعلوم مواد سے زخمی</HL>
<AUTHOR>روزنامہ جنگ</AUTHOR>
<DATELINE> Pakistan 2018-03-07 05:03:00+05</DATELINE>
<TEXT>لندن (جنگ نیوز)برطانیہ کے ’روسی جاسوس‘ نامعلوم مواد سے زخمی ہوگئے۔کرنل سکرپیل روس کی فوج میں انٹیلی جنس افسر تھے اور 2006میں برطانیہ کیلئے جاسوسی کرنے کے جرم میں انھیں 13 سال کی قید ہوئی تھی۔ معلوم ہوا ہے کہ برطانیہ کے علاقے ولیٹ شائر میں نامعلوم مواد سے شدید زخمی ہونے والا شخص برطانیہ کیلئے جاسوسی کرنے والا روسی شہری ہے،66سالہ سرگئے سکرپیل کو امریکہ اور روس کے مابین 2010 میں طے پانے والے 'جاسوس تبادلہ معاہدے کے تحت برطانیہ میں پناہ دی گئی تھی،وہ اور اُن کیساتھ ایک بیٹی اتوار کو شاپنگ سینٹر کے بینچ پر بے ہوش پائے گئے تھے جس کے بعد پولیس نے احتیاطی تدبیر کے طور پر وہ ریسٹورینٹ بھی بند کروا دیا ہے دونوں کس چیز سے بے ہوش ہوئے شناخت نہیں ہو سکی ،مرکزِ صحت عامۂ کا کہنا ہے کہ اس سے عوام کیلئے کوئی خطرہ نہیں ہے، دونوں افراد ہسپتال کے انتہائی نگہداشت کے مرکز میں زیر علاج ہیں۔ولیٹ شائر پولیس اس واقعے کی کسی جرم کے ارتکاب کی نوعیت سے بھی تحقیقات کر رہی ہے ۔پولیس کا کہنا ہے کہ دونوں کے جسم پر بظاہر کسی زخم کے نشانات نہیں ہیں لیکن وہ مالٹینگ شاپنگ سینٹر میں بے ہوش پائے گئے۔برطانیہ میں اس واقعے کو 'اہم حادثاثہ قرار دیا گیا ہے اور ایجنسیاں مختلف زاویوں سے اس کی تحقیقات کر رہی ہیں۔تحقیقاتی اداروں کا کہنا ہے کہ اس واقعے کو انسدادِ دہشت گردی سے منسلک نہیں کیا گیا ہے۔</TEXT>
