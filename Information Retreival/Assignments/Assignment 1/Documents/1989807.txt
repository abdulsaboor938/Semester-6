<DOCNO>1989807</DOCNO>
<HL>خیبرپی کے میں سہ فریقی اتحاد کی کال پر جزوی ہڑتال‘ مظاہرے‘ تاجروں سے ہاتھا پائی‘ 7 زخمی</HL>
<AUTHOR>نوائے وقت</AUTHOR>
<DATELINE> Pakistan 2015-06-11 05:15:26+05</DATELINE>
<TEXT>پشاور (بیورو رپورٹ+ نامہ نگاران+ ایجنسیاں) خیبر پی کے میں سہ فریقی اتحاد کی اپیل پر کچھ شہروں میں جزوی ہڑتال ہوئی جبکہ پشاور میں ہڑتال کی کال ناکام ہو گئی۔ جے یو آئی(ف)، اے این پی اور پیپلز پارٹی کے کارکنوں نے مختلف شہروں میں تاجروں سے جھگڑے کئے اور زبردستی دکانیں بند کرا دیں جبکہ اس دوران دکانداروں میں تصادم کے نتیجے میں 7 افراد معمولی زخمی ہو گئے۔ سہ فریقی اتحاد کے کارکنوں نے مختلف شہروں میں مظاہرے کئے اور ریلیاں نکالیں۔ تینوں جماعتوں کے سیاسی کارکنوں نے پشاور، چارسدہ سمیت دیگر شہروں میں تاجروں پر چڑھائی کر دی اور زبردستی دکانیں بند کرا دیں۔ چارسدہ میں فاروق اعظم چوک پر مظاہرین نے اکٹھے ہو کر یوم احتجاج منایا اور صوبائی حکومت کے خلاف نعرے بازی کی۔ بنوں میں بھی جزوی ہڑتال کی گئی اور مختلف مقامات پر جے یو آئی کے کارکنان نے مظاہرے کئے۔ سوات کے علاقوں سیدو شریف، مینگورہ اور نواحی علاقوں میں بھی سیاسی کارکنوں نے احتجاجی جلوس نکالے۔ پشاور میں ہشت نگری اور قصہ خوانی کے چوک شہیداں، صدر اور تخت جماعت میں بھی مظاہرے کئے گئے، مردان اور نوشہرہ میں بھی مظاہرین نے ٹائر جلا کر سڑکیں بلاک کر دیں۔ صوابی میں موٹروے انٹرچینج اور جی ٹی روڈ پر اپوزیشن جماعتوں کے کارکنان نے مظاہرے کئے، مظاہرین نے پی ٹی آئی مخالف نعرے لگاتے ہوئے صوبائی حکومت سے مستعفی ہونے کا مطالبہ کیا۔ دوسری جانب چارسدہ میں د کانیں بند کرانے کیلئے ڈانڈا بردار اے این پی آکے کارکن سڑکوں پر نکل آئے۔ پشاور میں میاں افتخار کی قیادت میں جلوس نکالا گیا شراء نے زبردستی دکانیں بند کرانے کی کوشش کی جس پر دکانداروں نے احتجاج بھی کیا صوابی میں احتجاجی مظاہرہ ہوا اور بڑا جلسہ منعقد کیا گیا چار سدہ میں مکمل ہڑتال رہی۔سہ فریقی اتحاد کے صدر میاں افتخار حسین نے ہڑتال کو نوے فیصد کامیاب قرار دیتے ہوئے کہا ہے کہ بلدیاتی انتخابات میںصوبائی حکومت کی دھاندلی کے خلاف 16 جون کو پشاور میں ایک بڑا احتجاجی جلسہ منعقد کیا جائے گا۔ جبکہ تحریک انصاف کے صوبائی ترجمان اور سابق صوبائی وزیر شوکت یوسف زئی نے کہا ہے کہ سہ فریقی اتحاد کی ہڑتال مکمل طور پر ناکام ہو گئی ہے عوام نے پی ٹی آئی حکومت پر اعتماد کا اظہار کر دیا ہے ہڑتال کی کال مسترد کرنے پر خیبر پی کے کے عوام اور تاجروں کے بے حد مشکور ہیں۔</TEXT>
