<DOCNO>2462789</DOCNO>
<HL>کراچی میں سندھ ہائی کورٹ اور سیشن عدالتوں میں وکلاء کی مکمل ہڑتال ، عدالتوں کا احتجاجاً بائیکاٹ</HL>
<AUTHOR>اردو پوائنٹ</AUTHOR>
<DATELINE> Pakistan 2007-04-18 21:19:49+05</DATELINE>
<TEXT>کراچی(اُردو پوائنٹ اخبار تازہ ترین۔18اپریل۔2007ء) چیف جسٹس آف پاکستان افتخار محمد چوہدری کے خلاف دائر صدارتی ریفرنس کی سماعت کے موقع پر بدھ کو کراچی میں سندھ ہائی کورٹ اور سیشن عدالتوں میں وکلاء نے مکمل ہڑتال کی اور عدالتو کا احتجاجاً بائیکاٹ کیا۔سٹی کورٹ سے سینکڑوں وکلاء نے ریلی نکالی وکلاء مارچ کرتے ہوئے وزیر اعلیٰ ہوئس پہنچے جہاں انہوں نے دھرنا دیا اور حکومت کے خلاف نعرے لگائے۔ تفصیلات کے مطابق بدھ کو سندھ ہائی کورٹ ،سٹی کورٹ ملیر،ڈسٹرکٹ کورٹس میں وکلاء نے عدالتوں ک مکمل بائیکاٹ کیا اور ہڑتال کی۔اس موقع پر کراچی بار کے صدر افتخار قاضی کی قیادت میں سٹی کورٹ سے سینکڑوں وکلاء نے احتجاجی ریلی نکالی۔ریلی کی نگرانی سپریم کورٹ بار ایسو سی ایشن کے صدر منیر اے ملک کی جانب سے بنائی گئی مصالحتی کمیٹی کے ارکان محمود الحسن اور محمد علی عباس کررہے تھے۔ () وکلاء مارچ کرتے ہوئے سندھ اسمبلی بلڈنگ پہنچے جہاں سندھ بار کونسل،سندھ ہائی کورٹ بار ایسو سی ایشن اور ملیر ڈسٹرکٹ کورٹس کے وکلا بھی وفود کی شکل میں ریلی میں ضم ہوگئے۔اس موقع پر وکلاء نے سندھ اسمبلی بلڈنگ کے سامنے کچھ دیر رک کر اپنا احتجاج ریکارڈ کرایا اور پھر مارچ کرتے ہوئے وزیر اعلیٰ ہاؤس پہنچے جہاں وکلاء نے دھرنا دیا۔اس موقع پر وکلاء نے حکومت کے خلاف شدید نعرے بازی کی اور چیف جسٹس کی بحالی کا مطالبہ کیا۔ریلی کے شرکاء نے بازوؤں پر سیاہ پٹیاں باندھ رکھی تھیں اور ہاتھوں میں پاکستانی پرچم اٹھا رکھے تھے۔پولیس اور رینجرز کی بھاری نفری وزیر اعلیٰ ہاؤس اور سندھ اسمبلی بلڈنگ پر تعینات تھی تاہم پولیس نے کسی قسم کی مداخلت نہیں کی اور وکلاء پر امن منتشر ہوگئے۔</TEXT>
