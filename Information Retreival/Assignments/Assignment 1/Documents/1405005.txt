<DOCNO>1405005</DOCNO>
<HL>سزائے موت:یورپی یونین کی توقعات</HL>
<AUTHOR>روزنامہ جنگ</AUTHOR>
<DATELINE> Pakistan 2018-08-02 05:08:00+05</DATELINE>
<TEXT>خصوصی تحریر…آصف محمودیورپی یونین کے برسلز میں واقع ہیڈ کوارٹر میں سزائے موت کے خلاف عالمی اتحاد کے نیٹ ورک (World Coalition Against Death Penalty) اورفرانسیسی تنظیم ای سی پی ایم اور یورپی یونین کے اشتراک سے عالمی کانفرنس کا انعقاد کیا جارہا ہے۔ فروری 2019ء میں ہونے والی اس کانفرنس میں انسانی حقوق کی علمبردار اور سزائے موت کے خلاف دنیا بھر کی تنظیموں کے چھ ہزار سے زائد سربراہان اور نمائندے شریک ہوں گے۔ کانفرنس کا مقصد دنیا میں سزائے موت کے خلاف آگاہی اور اسے ختم کرانے کے اغراض و مقاصد پر تبادلہ خیال کرنا ہے۔ اس وقت دنیا کے 195ممالک میں سے 138 نے اپنے قوانین میں ترمیم کرکے یا عارضی طور پر سزائے موت کو ختم یا اس پر پابندی لگائی ہوئی ہے۔ سزائے موت دینے والے ملکوں میں زیادہ تر اسلامی ممالک ہیں جن میں عرب امارات سعودی عرب، ایران، یمن، شام، عراق، مشرق وسطیٰ کے جاپان ، شمالی و جنوبی کوریا، چین، ملائیشیا، انڈونیشیا ، جنوبی ایشیا کے بنگلہ ، پاکستان، بھارت، نیپال، امریکہ، بیلاروس سمیت دیگر ممالک شامل ہیں۔ انسانی حقوق کی عالمی تنظیم ایمنسٹی انٹرنیشنل اور اقوام متحدہ کے کمیشن برائے انسانی حقوق نے دنیا میں سزائے موت کے خلاف 1977سے اپنی جدوجہد کا آغاز کیا جس کے نتیجے میں اب تک 138ممالک میں سزائے موت پر مکمل یا جزوی طور پر پابندیاں عائد ہوچکی ہیں۔ پاکستان میں بھی صدارتی نوٹیفکیشن کے ذریعے سزائے موت پر 2008سے 2014تک پابندی عائد رہی، تاہم پشاور میں آرمی پبلک اسکول پر حملے کے بعد یہ پابندی ہٹا لی گئی۔ تازہ ترین اعداد و شمار کے مطابق جاپان میں صرف پچھلے ہفتے کے دوران 6 افراد کو پھانسی دے دی گئی۔ پاکستان میں 2014 کے دوران سزائے موت پر پابندی اٹھائے جانے کے بعد اب تک 540سے زائد افراد کو سزائے موت دی جا چکی ہے۔ انسانی حقوق کی عالمی تنظیموں نے اس پر اپنے شدید تحفظات کا اظہار کرتے ہوئے اپنی رپورٹس میں کہا ہے کہ پاکستان کی طرف سے یہ پابندی غیر معمولی صورتحال کے پیش نظر صرف دہشت گردی میں ملوث افراد کو کیفر کردار تک پہنچانے کے لئے اٹھائی گئی تھی لیکن دیگر مقدمات میں شامل افراد کو بھی پھانسی دی گئی۔ عالمی تنظیموں کے اعداد و شمار کے مطابق 2014ءسے اب تک صرف 2فیصد ایسے افراد ہیں جن کو فوجداری اور انسداد دہشت گردی کی عدالتوں نے سزائے موت سنائی جبکہ دیگر دہشت گردوں کو قانون کے مطابق بنائی جانے والی فوجی عدالتوں نے سزائیں سنائیں۔ فوجی عدالتوں سے بھی سزائے موت پانے والے کئی دہشت گردوں نے ہائیکورٹس اور سپریم کورٹ میں اپیلیں دائر کیں جس پر فوجی عدالتوں کے سزائے موت کے حوالے سے احکامات پر عملدرآمد روک دیا گیا۔ پاکستان کے متعلق انسانی حقوق کی عالمی تنظیموں کے مطابق 1947ءمیں قیام پاکستان کے وقت صرف 3جرائم پر سزائے موت دی جاتی تھی جس میں قتل، ملک دشمن سرگرمیوں اور ریاست کے خلاف سازش جیسے جرائم شامل تھے۔ پاکستان کے قیام کے 70سال گزرنے کے بعد آج 27جرائم پر سزائے موت دی جاتی ہے۔ ان جرائم میں قتل، توہین رسالت، دوران ڈکیتی قتل ، زنا بالجبر، دہشت گردی، اغواء برائے تاوان اور بھتہ وغیرہ شامل ہیں۔ پاکستان میں اس وقت تقریباً 5ہزار سے زائد سزائے موت کے مجرم ہیں جن میں خواتین اور ایسے افراد شامل ہیں جن کی عمریں سنگین جرائم کے ارتکاب کے وقت 18سال سے کم تھیں اور وہ نابالغ تصور کئے جاتے تھے۔ پاکستان کے فوجداری قانون کے مطابق 9سال سے کم عمر بچہ ہر مقدمے میں معصوم سمجھا جائے گا اور اس کے خلاف کوئی قانونی ایکشن نہیں لیا جاسکتا۔ پاکستان کے قانون نافذ کرنے والے اداروں کے مطابق 2014میں سزائے موت پر عائد پابندی ختم ہونے کے بعد سنگین جرائم کی شرح میں کمی دیکھی گئی، اگرچہ اس کمی کی شرح بہت زیادہ نہ تھی لیکن اس کے باوجود جرائم کی روک تھام میں حوصلہ افزا نتائج سامنے آئے۔ یہاں یہ سوال انتہائی اہم ہے کہ کیا دنیا کو انسانی حقوق کو مدنظر رکھتےہوئے سزائے موت برقرار رکھنی چاہئے یا برداشت اور عدم تشدد کے اصولوں پر عمل پیرا ہونا چاہئے۔ یورپی یونین کی طرف سے منعقد اس عالمی کانفرنس کا بنیادی مقصد معاشرے میں برداشت اورعدم تشدد کے اصولوں کا فروغ ہے۔ انسانی حقوق کے علمبردار وں کا یہ بھی موقف ہے کہ کیا ریاست کو یہ حق حاصل ہونا چاہئے کہ وہ کسی شخص کی جان لینے کا فیصلہ کرسکے۔ یورپ میں پہلی اور دوسری جنگ عظیم میں بےشمار لوگوں کو موت کے گھاٹ اتارا گیا جبکہ 17ویں صدی میں انقلاب فرانس کے دوران بھی لاتعداد افراد ہلاک کردئیے گئے۔ برطانیہ میں16ویں صدی کے دوران ہونے والی سول وار میں 27مارچ 1649میں کنگ چارلس (اول) کو پھانسی دے دی گئی جس کے بعد برطانیہ جمہوری ملک بن گیا۔ اس کا بیٹا کنگ چارلس (دوم) 1660میں برسراقتدار آیا تو اس نے اپنے باپ کے خلاف گواہی دینے والے افراد کو پھانسی کے گھاٹ اتار دیا۔ انسانی حقوق کے علمبرداروں کے مطابق پہلی اور دوسری جنگ عظیم کے بعد اقوام متحدہ کا چارٹر برائے انسانی حقوق منظور کیا گیا جس کا مقصد یہ تھا کہ ماضی کی غلطیوں سے سیکھ کر دنیا میں ایسا معاشرہ قائم کیا جائے جس میں تشدد اور عدم برداشت کے فروغ کو روکنے کے لئے ہنگامی اقدامات کئے جائیں۔اقوام متحدہ کے انٹرنیشنل چارٹرز کے مطابق عورتوں اور بچوں کو عمرقید کی سزا دینا بھی انسانی حقوق کی پامالیوں میں شمار ہوتا ہے۔ گزشتہ چار سو سال میں جن افراد کو سزائے موت ہوئی ان میں ایسے لوگ شامل ہوسکتے ہیں جو یا تو غریب تھے جن کے پاس اپنا مقدمہ لڑنے کیلئے اچھا وکیل نہ تھا۔ اقلیتیں تھیں یا ریاستیں اپنی رٹ قائم کرنے کیلئے معصوم لوگوں کو سنگین جرائم کے مقدموں میں ملوث کرکے انہیں سزائے موت دیتی رہیں۔ یہ بھی قیاس کیا جاتا ہے کہ پاکستان کے کریمینل جسٹس سسٹم میں ایسی کمزوریاں موجود ہیں جن کے باعث کئی گنہگار سزا سے بچ جاتے ہیں۔ یہ اندازہ لگانا غلط نہ ہوگا 1947سے لے کر آج تک فوجداری قوانین میں سقم اور کمزوریوں کے باعث کئی بے گناہ افراد کو سزائے موت کی سزائیں سنائی گئی ہونگی۔ انسانی حقوق کے علمبرداروں کے مطابق پاکستان کے کریمینل جسٹس سسٹم کی کمزوریوں کے مکمل خاتمے تک دہشت گردوں اور سنگین جرائم کا ارتکاب کرنیوالوں کے علاوہ دیگر مجرموں کیلئے سزائے موت پر عملدرآمد روک دیا جائے۔ پاکستان اور دیگر ممالک کی طرف سےسزائے موت پر عملدرآمد روکنے سے عالمی دنیا میں انسانی حقوق کے حوالے سے ناصرف ملک کا امیج بہتر ہوگا بلکہ ایسے تمام افراد جو جھوٹے شواہد کی بنیاد پر سزائیں بھگت رہے ہیں کو انصاف مل سکے گا۔</TEXT>
