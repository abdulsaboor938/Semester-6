<DOCNO>2080009</DOCNO>
<HL>صحرائے تھر میں انسانی ہلاکتوں کا سلسلہ تھم نہ سکا</HL>
<AUTHOR>نوائے وقت</AUTHOR>
<DATELINE> Pakistan 2014-05-08 02:18:20+05</DATELINE>
<TEXT>شکارپور کا ضمنی الیکشن بھی لاڑکانہ کی طرح پی پی نے جیت لیا ہے یہاں پی پی کے ٹکٹ پر آفتاب شعبان میرانی کا مقابلہ مسلم لیگ ن کے حمایت یافتہ ڈاکٹر ابراہیم جتوئی سے تھا گزشتہ ماہ لاڑکانہ میں بھی پی پی کے سہیل انور سیال نے مسلم لیگ ن کی حمایت سے انتخاب لڑنے والے آزاد امیدوار شفقت انڑ کو ہرایا تھا۔یہ نشست عدالتی فیصلے کے نتیجے میں الطاف انڑ کو نااہل قرار دینے سے خالی ہوئی تھی جبکہ شکارپور میں 21پولنگ اسٹیشنوں پر ری پولنگ ہوئی جس میں ڈاکٹر ابراہیم جتوئی نے زیادہ ووٹ حاصل کئے لیکن باقی ماندہ پولنگ اسٹیشنوں پر آفتاب شعبان میرانی کے ووٹوں کی تعداد زیادہ تھی اس لئے غیرسرکاری غیرحتمی نتائج کے مطابق ان کا پلڑا بھاری رہا۔ سندھ میں قیامت خیز گرم موسم کے دوران بجلی کی لوڈشیڈنگ کا دورانیہ 18 سے 20 گھنٹے کی طوالت اختیار کر گیا ہے کراچی سے کشمور تک لوگ سراپا احتجاج ہیں سندھ کی سیاست کے اہم شہر لاڑکانہ میں سینکڑوں افراد نے واپڈا آفس پر دھرنا دیا مظاہرہ کیا اور نعرے لگائے کراچی میں درجہ حرارت 41، چھور میں 43، جیکب آباد میں 42اور لاڑکانہ میں 40 تھا دیگر شہر بھی کم و بیش ایسی ہی آگ میں جل رہے تھے انتخابی مہم میں توانائی کا بحران حل کرنے کے مدعی قوم کو طفل تسلیاں دے رہے ہیں۔ وزیر پانی و بجلی عابد شیر علی کا دورہ سندھ مزید تلخیاں بوگیا کہ ان کا لہجہ تند و تیز تھا وہ پہلے بھی سندھ اور خیبر پی کے پر بجلی چوری کا الزام اس انداز میں لگا چکے ہیں کہ اسمبلیوں تک میں ان کے خلاف احتجاج ہوا اس ہفتے سندھ اسمبلی نے عابد شیر علی کے خلاف قرار داد مذمت بھی منظور کی۔ نثار کھوڑو کا کہنا تھا کہ وفاقی وزیر کا سندھ آ کر صوبے کے لوگوں کو بجلی چور کہنا درست نہیں منظور شدہ قرار داد میں کہا گیا کہ یہ اسمبلی عابد شیر علی کے توہین آمیز ریمارکس کی خدمت کرتی ہے جس میں انہوں نے سندھ کے عوام کو بجلی چور کہا ہے ان کا یہ بیان انتہائی قابل اعتراض ہے اور اس سے نفرت کا اظہار ہوتا ہے اس سے صوبوں کے مابین اتحاد اور قومی یکجہتی کو نقصان پہنچ سکتا ہے یہ قرار داد سینئر صوبائی وزیر نثار کھوڑو نے پیش کی جس پر پی پی ، ایم کیو ایم اور تحریک انصاف کے ارکان کے دستخط تھے وزیر اطلاعات شرجیل میمن نے کہا کہ عابد شیر علی سندھ آئے تو انہوں نے بلدیہ حیدر آباد کی بجلی منقطع کرا دی ان کے ریمارکس توہین آمیز تھے اخباری اطلاعات کے مطابق مسلم لیگ ن کے رکن سندھ اسمبلی عرفان مروت نے کہا کہ جو لوگ سندھ کے خلاف بات کریں گے ہم ان کا ساتھ نہیں دے گے اگر کوئی غلط بات کرتا ہے تو وہ اپنا دفاع خود کرے میں قرار داد کی حمایت کرتا ہوں۔ سندھ اسمبلی میں قرار داد کے ساتھ ساتھ صوبے بھر میں بھی عابد شیر علی کے خلاف عوام سراپا احتجاج بنے مختلف شہروں میں مظاہرے اور دھرنے ہوئے ان کے پتلے بھی جلائے گئے سکھر، نواب شاہ، ٹنڈو محمد خان، لاڑکانہ، ماتلی، تلہار، کشمور، کندھکوٹ، شکارپور، ہنوعاقل، گھوٹکی، نوشہرو فیروز، بدین، ٹھٹھہ، سجاول، جام شورو، دادو، سانگھڑ، میرپور خاص، عمر کوٹ، تھر میں مختلف سیاسی جماعتوں، سول سوسائٹی اور تنظیمیوں نے مطالبہ کیا کہ 18 سے 20 گھنٹے کی لوڈشیڈنگ رکوائی جائے ان کا کہنا تھا کہ یومیہ اجرت پیشہ بے روزگار ہیں کاروبار زندگی ٹھپ پڑا ہے پاور کی کمی بیشی سے برقی آلات ناکارہ ہو جاتے ہیں گرمی میں اضافے کے ساتھ ساتھ پاور بریک معمول بن چکے ہیں چوٹی سے ایڑی تک محاوراتاً نہیں حقیقتاً پسینہ بہہ رہا ہے سورج کی تپش میں لوگ گھروں تک محدود ہیں اس پر قیامت یہ ہے کہ بلدیاتی اداروں کی بجلی منقطع ہے پانی کی فراہمی بند ہونے کی وجہ سے نمازی پریشان ہیں گھروں میں اہل خانہ کو مشکلات کا سامنا ہے گرمی سے انسان ہی نہیں مویشی اور پرندے بھی بے حال ہیں۔ صحرائے تھر میں ہلاکتوں کا سلسلہ اس وقت بھی جاری ہے تھر میں اسی ہفتے ایک اور عورت بھی چل بسی جو گزشتہ تین ماہ سے مٹھی ہسپتال میں زیر علاج تھی جب کہ مور، ہرن اور دیگر جنگلی حیات کی اموات کی اطلاعات ہیں حکومت نے تھر میں قحط سالی کے مسئلے سے مستقل طور پر نمٹنے کے لئے کئی ایک سکیموں پر کام شروع کر دیا ہے تھر میںصنعتوں کے قیام کے لئے مفت اراضی دینے، بے زمین کسانوں کو فی خاندان 20ایکٹر اراضی کی الاٹمنٹ، اعلیٰ تعلیم کے لئے انجیئنرنگ کالج، میڈیکل اور زرعی یونیورسٹیز کے قیام کا اعلان کیا ہے جب کہ کراچی میں3 روزہ تھر فیسٹیول بھی مئی کے وسط میں منعقد ہو گا تھر میں جین مندر، کارونجھر، پہاڑ، بھوڈیسر کی مسجد، ماروی کے گائوں اور کنویںسمیت متعدد قابل دید مقامات کو سیاحوں کے لئے دلچسپ بنایا جا رہا ہے اس کے علاوہ سولر لائٹ پروجیکٹ ، 750 آر او پلانٹ نصب کرکے اور تھر کے مویشیوں کے گوشت کی مارکیٹ تک ترسیل کے لئے امریکی حکومت کے اشتراک سے منصوبے پر کام جاری ہے ایک نجی ادارہ تھر میں ملک پلانٹ لگانے پر تیار ہے تاکہ مویشیوں کا دودھ پیک کر کے مارکیٹنگ کر سکے یہ پروجیکٹ کامیاب ہو جائیں تو واقعتاً تھر میں انقلاب آ سکتا ہے بدقسمتی یہ ہے کہ تحریک انصاف کے مخدوم شاہ محمود قریشی، فنکشنل لیگ کے پیر پگارا، پیپلز پاٹی کے مخدوم امین فہیم تھر کی ہندو اقلیت کے بڑے نام اپنے رائے دہند گان، مریدوں اور عقیدت مندوں کے لئے کچھ کرنے کو تیار نہیں تھر کے عوام ارباب رحیم کو یاد کرتے ہیں جس نے اپنے د ور میں وہاں سینکڑوں کلومیٹر سڑکیں تعمیر کرائی تھیں اور نوکوٹ کے بیراجی علاقے سے صحرائی علاقے میں پائپ لائن کے ذریعے پانی پہنچایا تھا۔ دریائے سندھ میں پانی کی کمی کے باعث وسطی سندھ کے سانگھڑ عمر کوٹ، میر پور خاص اضلاع اور زیر سندھ کے بدین ، ٹھٹھہ، سجاول اضلاع میں صورتحال سنگین ہے فصلیں قلت آب سے تباہ ہو رہی ہیں اور عام آدمیوں و مویشیوں کو پینے کا پانی میسر نہیں سندھ میں آبپاشی کا محکمہ صوبے کے مقتدر خانوادوں کی پہلی ترجیح رہا ہے پیر پگارو خاندان، جتوئی فیملی، لغاری، شاہ ودیگر خانوادے ہمیشہ اس کے طلب گار رہے ہیں کہ اس کے ذریعے مخالفین کی ناک میں نکیل ڈالی جا سکتی ہے لیکن جب دریا میں پانی کم ہو تو یہ محکمہ کہیں زیادہ اہم ہو جاتا ہے قلت آب زیریں سندھ کا بڑا مسئلہ ہے جسے مقامی افراد ’’لاڑ‘‘ کہہ کر پکارتے ہیں حکومت نے سندھ میں پہلے سے موجود میر پور خاص ، لاڑکانہ، سکھر اور حیدر آباد و کراچی ڈویژنوں میں ایک اور ڈویژن یعنی بھنبھور کا اضافہ کر دیا ہے ابتداً اسے ٹھٹھہ کا نام دیا گیا تھا اس ڈویژن میں ٹھٹھہ، سجاول اور بدین اضلاع شامل ہیں دلچسپ امر یہ ہے کہ یہ تینوں اضلاع حیدر آباد ڈویژن کا حصہ تھے بدین کے باشندے حیدر آباد کا حصہ رہنا چاہتے ہیں کہ 77ء تک ویسے بھی بدین ضلع حیدر آباد کی تحصیل تھا۔ ماتلی، ٹنڈو غلام علی اور تلہار کے باشندوں کو حیدر آباد قریب پڑتا ہے جو ضلع بدین کی تحصیلیں ہیں اب انہیں 50کلو میٹر بدین کی بجائے اس سے دوگنے فاصلے پر بدین ہوتے ہوئے جانا پڑے گا جہاں نئے ڈویژن کے دفاتر مکلی میں قائم کئے جائیں گے ساتھ ہی نواب شاہ کو بھی جو کہ سابق صدر مملکت آصف زرداری کا ضلع ہے ڈویژن بنانے کی اطلاعات ہیں جس میں نواب شاہ، نوشہرو فیروز اضلاع کے ساتھ ساتھ دو نئے اضلاع شامل کئے جا سکتے ہیں اول ضلع سانگھڑ میں شہد ادپور کو ضلع کا درجہ دے کر اسی میں شاہ پور جا کر اور سرہاری کو تحصیل بنایا جائے گا جبکہ نوشہرو فیروز اور خیر پور کی حدود میں ردوبدل کے بعد مورو کو ضلع بنانے کی تجویز بھی سامنے لائی جا رہی ہے جب کہ نو تشکیل ڈویژن بھنبھور میں جام شورو اور تھر اضلاع کو بھی شامل کئے جانے کی اطلاع ہے اسی طرح ٹنڈو محمد خان اور بدین اضلاع کی حدود میں معمولی سے ردوبدل کے ساتھ ماتلی اور ضلع تھر میں چھاچھرو کو یہی درجہ دینے کی اطلا عات ہیں ننگر پار کر کے افراد کو چھاچھرو میں شمولیت پر اعتراض ہے وہ ضلع تھر کو اپنے حق میں بہتر سمجھتے ہیں جس کے ضلعی ہیڈ کوارٹر سے وہ بذریعہ سڑک رابطے میں ہیں وہ اسلام کوٹ کو ضلع بنانے کا مطالبہ کرتے ہیں جس میں ننگر اور چھاچھرو کو شامل کیا جائے اگر ایسا ہو تو سندھ میں موجود 29اضلاع بڑھ کر 33 ہو جائیگی۔ یہ آج کا سندھ ہے جس میں لوڈشیڈنگ، قحط سالی، بدامنی بے روزگاری کے عفریت منہ کھولے سامنے کھڑے ہیں اور حکومت مسائل حل کرنے کی منصوبہ بندی کی بجائے سنہری خواب دکھانے اور اضلاع تحصیلیں اور ڈویژن بنانے پر تلی ہے اسی طرح موروثی سیاست اور جاگیر دارانہ تسلط مزید مضبوط ہو گا۔ عام آدمی کے مسائل پر کوئی سیاسی جماعت ملین مارچ نکالنے پر تیار نہیں۔ یہ 21 ویں صدی کے دوسرے عشرے کا سندھ ہے جو مسائل کی دلدل میں دھنستا چلا جا رہا ہے۔اسکے باوجود پی پی ضمنی الیکشن جیت رہی ہے۔</TEXT>
