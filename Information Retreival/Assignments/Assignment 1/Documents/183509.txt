<DOCNO>183509</DOCNO>
<HL>نیب لاہور میں 67 کیسوں کی تفتیش کو حتمی شکل دینے کاآغاز</HL>
<AUTHOR>روزنامہ پاکستان</AUTHOR>
<DATELINE> Pakistan 2017-11-24 04:25:30+05</DATELINE>
<TEXT>لاہور(خبر نگار) نیب لاہورنے150زیر تفتیش کیسوں میں تحقیقاتی کارروائی کو مزید تیز کر دیا ہے اور زیر تفتیش کیسوں میں پہلے مرحلہ میں67 کیسوں میں تفتیش کو حتمی شکل دینا شروع کر دی ہے جس میں اگلے ماہ کے شروع میں بڑے پیمانے پر بڑے بڑے مگرمچھوں پر ہاتھ ڈالنے کیلئے کمر کس لی ہے۔ نیب ذرائع نے بتایا ہے کہ 50سے زائد میگا کرپشن کے کیسوں سمیت زیر تفتیش 150کیسوں میں تفتیش کے عمل کو تیز کر دیا گیا ہے، جس میں متروکہ املاک سکینڈل اور آشیانہ اقبال سمیت مختلف ایل ڈی اے اور مختلف ہاؤسنگ کمپنیوں کے خلاف بھی گھیراؤ تنگ کیا جا رہا ہے اور اس سلسلہ میں نیب کی ایک دو رکنی ٹیم نے گزشتہ روز آشیانہ اقبال کا دورہ کیا اور اس میں پنجاب لینڈ ڈویلپمنٹ کی جانب سے ملنے والے ریکارڈ کا جائزہ لیا، اس حوالے سے نیب کے ایک اعلیٰ افسر نے ’’پاکستان‘‘ کو بتایا ہے کہ میگا کرپشن سمیت زیر تفتیش 150کیسوں پر تفتیش کے عمل کو تیز کر دیا گیا ہے اور ان کیسوں میں ملوث پانچ سو سے زائد افراد کو مرحلہ وار طلبی نوٹس جاری کئے جا رہے ہیں، جن میں سے 221 افراد کو طلبی نوٹس جاری کئے ہیں اور اس میں پہلے مرحلہ میں میگا کرپشن کے 50کیسوں میں تفتیش کے عمل کو مکمل کیا جا رہا ہے جس میں متروکہ وقف املاک سکینڈل، آشیانہ اقبال فراڈ اور ایل ڈی اے کے دس بڑے سکینڈلز کے ساتھ پچاس سے زائد میگا کرپشن کے کیسز زیر تفتیش ہیں نیب کے اعلیٰ افسر نے مزید بتایا کہ اگلے ماہ کے شروع میں بڑے پیمانے پر پکڑ دھکڑ شروع کر دی جائے گی اور اس میں بڑے بڑے مگرمچھوں پر ہاتھ ڈالا جائے گا، جبکہ نیب کے ترجمان نے بتایا کہ نیب زیر تفتیش کیسوں میں بلا امتیازتحقیقات کر رہا ہے اور اس میں کسی بھی فرد یا ادارے کے خلاف نیب کے قانون و ضابطے کے برعکس کارروائی نہیں کی جا رہی ہے۔ کیسوں کی تفتیش</TEXT>
