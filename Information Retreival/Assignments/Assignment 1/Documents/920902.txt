<DOCNO>920902</DOCNO>
<HL>دہشت گردی یا وحشت گردی؟...گریبان ۔۔۔منوبھاءی</HL>
<AUTHOR>روزنامہ جنگ</AUTHOR>
<DATELINE> Pakistan 2010-07-01 05:07:00+05</DATELINE>
<TEXT>ایک شرمنا ک اور پریشان کردینے والی رپورٹ کے مطابق وطن عزیز میں گزشتہ سال 2009کے دوران اس سے پہلے سال 2008 کے مقابلے میں خواتین کے خلاف جرائم کی رپورٹ ہونے والی واردات میں 13 فیصد اضافہ ہواہے۔ اس نوعیت کے ساٹھ فیصدی جرائم صوبہ پنجاب میں ہوئے ہیں۔’’عورت فائونڈیشن‘‘ کی جانب سے جاری کئے جانے والے اعداد و شمار کے مطابق سال 2009کے دوران یکم جنوری سے 31دسمبر تک کے عرصے میں پاکستان میں عورتوں کے خلاف تشدد، ظلم اور زیادتی کے آٹھ ہزار پانچ سو 48واقعات رپورٹ کئے گئے جبکہ اس سے پچھلے سال ایسے 7571واقعات کے مقدمات درج کرائے گئے تھے۔ ان میں سے 5722 وارداتیں پنجاب میں، 1762 صوبہ سندھ میں،655خیبر پختونخواہ اور 237 بلوچستان کے صوبے میں درج کرائی گئی تھیں۔پاکستانی خواتین کے حقوق و مفادات کے حق میں کام کرنے والی غیرسرکاری فلاحی تنظیم ’’عورت فائونڈیشن‘‘ مذکورہ بالا تفصیلات جاری کرتے ہوئے یہ بتانابھی ضروری سمجھتی ہے کہ اسے وفاقی وزرارت داخلہ اور صوبائی حکومتوں سے اصلاح احوال کی کوئی توقع یا امید نہیں ہے چنانچہ ادارے نے خواتین کی بہبود کی وزارت سے درخواست کی ہے کہ جو وزیراعظم کی اتھارٹی اور پارلیمانی خواتین کے حلقہ ہائے نیابت کی زیرنگرانی اپنے فرائض کی ادائیگی کی ذمہ دار ہے اس کے علاو ہ پاکستانی خواتین کے حقوق کے نگران قومی کمیشن سے بھی مداخلت کی درخواست کی گئی ہے۔رپورٹ میں بتایا گیا ہے کہ مخدوش حالات کی وجہ سے خیبر پختونخواہ اور بلوچستان کے بعض علاقوں سے کوائف جمع نہیں کئے جاسکے اس کے باوجود میسر آنے والے اعداد و شمار بھی معروضی صورتحال کی مسلسل اور متواتر ابتری کے ثبوت فراہم کرتے ہیں مذکورہ بالا تمام اعداد وشمار عورت فائونڈیشن کے اسلام آباد، لاہور، کراچی، پشاور اور کوئٹہ میں کام کرنے والے دفاتر کے عملے نے مرتب کئے ہیں جن کے مطابق گزشتہ سال پاک بازی کا دعویٰ کرنے والوں کی اسلامی مملکت میں 1384خواتین کو قتل کیا گیا۔ 928 کی عزت و آبرو لوٹی گئی۔ 683 کو خودکشی پر مجبور کیاگیااور 604 کو عزت و ناموس کی حفاظت کے نام پر موت کے گھاٹ اتارا گیا۔ خواتین کے قتل کی 1384 وارداتوں میں سے 752 صوبہ پنجاب کی حدود میں، 288صوبہ سندھ کے علاقوں میں، 266 خیبر پختونخواہ کے جغرافیہ میں، 39 بلوچستان اور 39وفاقی دارالحکومت اسلام آباد کے رقبے میں رپورٹ کی گئیں۔ان اعداد و شمار سے یہ غلطی اخذ کی جاسکتی ہے گزشتہ سال پاکستان کے دارالحکومت میں بھی اتنی ہی عورتوں کو موت کے گھاٹ اتار ا گیا تھا جتنی پورے صوبہ بلوچستان میں ماری گئیں مگر جیسا کہ اوپر بتایا گیا ہے بلوچستان کے معروضی حالات میں پورے اعداد و شمار جمع کرنے مشکل ہی نہیںناممکن بھی تھے اور یہ بات بھی ذہن میں رہنی چاہئے کہ عورت فائونڈیشن نے یہ معلومات اخبارات اور تھانوں میں رپورٹ ہونے والے مقدمات سے اخذ کی ہیں اور کون نہیں جانتا کہ اخبارات اور تھانوں تک اس نوعیت کی بیشتر وارداتیں رپورٹ نہیں ہوا کرتیں۔ رپورٹ ہوتی ہیں تو درج ہونے سے رہ جاتی ہیں۔ قتل کی وارداتوں کو خودکشی کی وارداتوں میں اور اغوا کی وارداتوں کو فرار کی وارداتوں میں تبدیل کیا جاسکتا ہے۔ ہمارے اعلیٰ اور ارفع خیالات اور سوچ رکھنے والوں کو تو سب سے زیادہ یہ فکر لاحق دکھائی دیتی ہے کہ جعلی ڈگریوں کے ذریعے کتنے ارکان پارلیمینٹ ایوان جمہوریت میں داخل ہوئے۔ یہ کون سوچے یا دیکھے گا کہ کتنے سرمایہ دار قبضہ گروپ کے ذریعے اپنے موجودہ جاہ و حشم تک پہنچے، کتنے ارکان پارلیمینٹ محض اپنی ولدیت کی بنا پر ایوان سیاست میں داخل ہوئے اور ان کی ذ ہنی اوراخلاقی صلاحیت کی سندات کی تصدیق کس سے کرائی گئی ہے۔ کسی دفتر میںکلرک یا چپراسی بھرتی کرنے کے لئے بھی کچھ کوائف چیک کئے جاتے ہیں مگر ملک اور قوم کے فیصلے صادر کرنے پر مامور لوگوں کے محض شجرہ ہائے نصب دیکھے جاتے ہیں ان کے ’’شجرہ ہائے کسب‘‘ کو کوئی نہیں دیکھتا۔ بعض حلقے یہ اندیشہ محسوس کرسکتے ہیں کہ آج اگر تمام ارکان پارلیمینٹ کی ڈگریاں چیک کرنے کی ضرورت آن پڑی ہے تو کل ایوان عدل و انصاف اور محافظین سرحدات کے کوائف بھی پڑتال کی زد میں آسکتے ہیں اور پھر پڑتال کے فرائض کی ادائیگی پر مامور خواتین و حضرات کی اصل حقیقت معلوم کرنے کی ضرورت محسوس کی جاسکتی ہے۔معاف کیجئے گا بات غلط جانب جا نکلی ہے اسی پر اکتفا کرنا چاہئے تھا کہ ہم پاکستانیوں پر پوری دنیا دہشت گردی کے الزامات عائد کرتی ہے مگر عورت فائونڈیشن کی رپورٹ کے مطابق ہم دہشت گرد کم اور وحشت گرد زیادہ ہیں۔ عورتوں اور بچوں کو ظلم و تشدد کا نشانہ بنانے والے انسان تو کیا حیوان اور درندے کہلانے کے مستحق بھی نہیں ہوسکتے کیونکہ ہم انسانیت کے لبادے میں جو کچھ کرتے ہیں حیوان اور درندے اس کا شائد سوچ بھی نہیں سکتے۔ قانون قدرت کی خلاف ورزی ان کے لئے ممکن ہی نہیں ہے۔</TEXT>
