<DOCNO>2361662</DOCNO>
<HL>سانحہ یوحنا آباد کیخلاف مختلف شہروں میں مظاہرے ،دعائیہ تقاریب</HL>
<AUTHOR>جیو اردو نیوز</AUTHOR>
<DATELINE> Pakistan 2015-03-17 00:03:00+05</DATELINE>
<TEXT>لاہور........سانحہ یوحنا آباد کے خلاف مختلف شہروں میں مسیحی برادری نے آج بھی احتجاجی مظاہرے کیے، گرجا گھروں میں مرنے والوں کیلئے دعائیہ تقاریب ہوئیں۔سانحہ یوحنا آباد کیخلاف پنجاب میں ملتان، بہاولپور، لیہ، وہاڑی، منڈی بہاؤالدین اور گوجرہ سمیت مختلف چھوٹے بڑے شہروں میں احتجاجی مظاہرے کیے گئے اور ریلیاں نکالی گئیں۔سول سوسائٹی نے بھی مسیحی برادری کیساتھ احتجاج میں یکجہتی کا اظہار کیا۔ مظاہرین نے حکومت سے مطالبہ کیا کہ دہشت گردوں کیخلاف ٹھوس کارروائی کی جائے۔ فیصل آباد شہر کےمختلف علاقوں سے مسیحی برادری کی احتجاجی ریلیاں ضلع کونسل چوک پہنچیں، جہاں مظاہرین نے ٹائر جلا کر ٹریفک معطل کر دی۔ ملت روڈ پر مظاہرہ کرنے والے مسیحی برادری کے بعض مشتعل افراد نے ایک رکشہ ڈرائیور کو تشدد کا نشانہ بنایا، سر پر ڈنڈا لگنے سے رکشہ ڈرائیور شدید زخمی ہوگیا۔ نوابشاہ اور جیکب آباد سمیت سندھ کے مختلف شہروں میں بھی سانحہ لاہور کیخلاف مسیحی برادری نے احتجاجی مظاہرے کیے۔ ملک بھر میں آج مشنری اسکول بند رہے۔ گرجا گھروں میں یوحنا آباد سانحے میں ہلاک ہونے والوں کے لیے دعائیہ تقاریب کا اہتمام بھی کیا گیا۔</TEXT>
