<DOCNO>1241022</DOCNO>
<HL>اقوام متحدہ کا پاکستان میں دوران ٹرائل  نابالغ اور معذور افراد کو سزائے موت عمر قید کی سزائیں ختم کرانے کیلئے دباؤ</HL>
<AUTHOR>روزنامہ جنگ</AUTHOR>
<DATELINE> Pakistan 2017-08-14 05:08:00+05</DATELINE>
<TEXT>لاہور (آصف محمود سے ) اقوام متحدہ کے انسانی حقوق ونگ نے پاکستان میں ٹرائل کے دوران نابالغ اور معذور افراد کو سزائے موت اور عمر قید کی سزائیں ختم کرانے کیلئے حکومت پر دباؤ بڑھانے کا فیصلہ کیا ہے ۔ یہ فیصلہ انسانی حقوق کی عالمی تنظیموں ایمنسٹی انٹرنیشنل ، ای سی پی ایم اور رپریو کی طرف سے پاکستان میں ٹرائل کے نابالغ ہونے کے واضع ثبوت ہونے کے باوجود 800افراد کو سزائے موت اور عمر قید کی سزائیں ہونے پر سخت تشویش ظاہر کرنے پرکیا گیا ہے ۔ایمنسٹی انٹرنیشنل کی طرف سے ملائشیا کے دارالحکومت کوالالمپور میں سزائے موت کے خلاف منعقدہ 2روزہ ایشیاء کانفرنس میں اقوام متحدہ کی ہیومن رائٹس ونگ کی ایشیاء کی ڈائریکٹر جینیفر جوسٹڈ نے اپنے خطاب میں کہا کہ اقوام متحدہ میں انسانی حقوق کے حوالے سے اکتوبر2017میں ہونیوالے یونیورسل پیریاڈک ریویو میں سزائے موت پر عملدر آمد کرنیوالے ممالک پر اسے ختم کرنے کیلئے دباؤ بڑھایا جائیگا ۔ کانفرنس میں25ممالک سے انسانی حقوق کے علمبردار ، وکلاء ، ملائشین پارلیمنٹرین سمیت دیگر شرکاء موجود تھے ۔ ایمنسٹی انٹرنیشنل کی سزائے موت کیخلاف ونگ کی نمائندہ اور ایکسپرٹ کیارا سین جیارجیو نے کہا کہ پاکستان میں2014میں آفتاب بہادر اور 2015میں شفقت حسین کو سزائے موت دے دی گئی حالانکہ ان کے ٹرائل کے دوران یہ ثابت ہو چکا تھا کہ یہ نابالغ ہیں ۔انہوں نے کہا کہ2014سے پاکستان 472افراد کو سزائے موت دے چکا ہے جسمیں بچے (نابالغ ) بھی شامل ہیں۔ انہوں نے کہا کہ پاکستان میں سزائے موت پانے والے بچوں اور معذوروں کی سزائیں ختم کرانے کیلئے فنڈ ریزنگ کی جائیگی اور اس حوالے سے اقوام متحدہ کے چائلڈ رائٹس کنونشن کے تحت انکی سزائیں ختم کرانے کیلئے پاکستان پر دباؤ ڈالا جائیگا۔ اقوام متحدہ کا رکن ہونے کی وجہ سے پاکستان چائلڈ رائٹس کنونشن پر عملدر آمد کاپابند ہے۔</TEXT>
