<DOCNO>2549885</DOCNO>
<HL>راولپنڈی، احتساب عدالت نے رحمان ملک کو دو جنوری کو طلب کر لیا ۔ اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2009-12-21 17:42:56+05</DATELINE>
<TEXT>راولپنڈی(اُردو پوائنٹ اخبار تازہ ترین ۔ 21دسمبر۔ 2009ء) راولپنڈی کی احتساب عدالت نے وزیر داخلہ رحمان ملک کی ضمانت کی درخواست پر اْنہیں دو جنوری کو عدالت میں طلب کر لیا ہے اس کے علاوہ نیب حکام سے رحمان ملک کے خلاف احتساب مقدمات کی تفصیلات بھی طلب کر لی ہے۔وزیر داخلہ کے وکیل امجد اقبال قریشی نے پیر کے روز راولپنڈی کی احتساب عدالت میں ضمانتیوں کے لیے درخواستیں دائر کی جس پر ڈیوٹی جج طارق عباسی نے متعلقہ فریقوں کو نوٹس جاری کر دیئے کہ وہ دو جنوری کو عدالت میں پیش ہوں۔ درخواست گْزار کے وکیل نے عدالت کے باہر میڈیا کے نمائندوں سے گفتگو کرتے ہوئے کہا کہ وہ اپنے موکل کے خلاف نیب کی عدالتوں سے ملنے والی سزاوٴں کے خلاف لاہور ہائی کورٹ میں درخواستیں دائر کر دی گئی ہیں۔ () انہوں نے کہا کہ رحمان ملک کو عدالتوں میں پیش نہ ہونے کی بنا پر دو مقدمات میں تین تین سال قید کی سزا سْنائی گئی تھی۔ عدالت نے مقدمات کی عدم پیروی کی بنا پر حمان ملک کو اشتہاری بھی قرار دیا تھا۔ امجد اقبال قریشی کا کہنا تھا کہ رحمان ملک ان مقدمات کی سماعت کے دوران اس لیے بیرون ملک چلے گئے کیونکہ اْس وقت انصاف ملنے کی توقع نہیں تھی اس کے علاوہ اْنہیں جان پر بھی خطرہ تھا اس لیے وہ بیرون ملک گئے تھے۔انہوں نے کہا کہ اْن کے موکل کو سپیشل جج سینٹرل راولپنڈی نے ضمانت دی ہوئی تھی جس کی کاپی آئندہ سماعت پر عدالت میں پیش کریں گے۔امجد اقبال قریشی جو کالعدم قرار دی جانے والی اسلام آباد ہائی کورٹ کے جج بھی رہے ہیں کہا کہ اْن کے موکل مقدمات کا سامنا کرنے سے نہیں گھبراتے۔ راولپنڈی کی احتساب عدالتوں نے این آر او کے متعلق سپریم کورٹ کے سترہ رکنی بینچ کے فیصلے کی روشنی میں مختلف مقدمات کی سماعت شروع کر دی ہے اور اس ضمن میں ایک سو سے زائد افراد کو ان مقدمات کے سلسلے میں سمن جاری کیے گئے ہیں۔</TEXT>
