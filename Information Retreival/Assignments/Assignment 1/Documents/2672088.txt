<DOCNO>2672088</DOCNO>
<HL>وزیراعظم آزاد کشمیر کی ہدایت پر” ہفتہ تقریبات شہدائے کشمیر“ منانے کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2014-07-07 15:38:25+05</DATELINE>
<TEXT>مظفرآباد(اُردو پوائنٹ تازہ ترین اخبار۔7جولائی 2014ء) وزیراعظم آزاد کشمیر چوہدری عبدالمجید کی خصوصی ہدایت پر 13جولائی یوم شہدائے کشمیرسے 19جولائی قرارداد الحاق پاکستان انتہائی عقیدت و احترام ،شایان شان انداز اور قومی جوش و جذبے ،ملی بیداری سے منانے کے لیئے ریاست جموں و کشمیر کے دونوں اطراف سمیت دنیا بھر میں" ہفتہ تقریبات شہدائے کشمیر" منانے کا اعلان کر دیا گیا۔ یوم شہدائے کشمیر کے موقع پر ریاست جموں و کشمیر کے دونوں اطراف عام ہڑتال ہو گی کاروباری مراکزاور ٹریفک مکمل طور پر بند رہے گی تمام چھوٹے بڑے شہروں میں جلسے جلوس ، ریلیاں اور احتجاجی مظاہرے اور دھرنے دیئے جائیں گے یوم شہدائے کشمیر کا سب سے بڑا اجتماع آزاد کشمیر کے دارلحکومت مظفرآباد میں ہو گا جس کے مہمان خصوصی وزیر اعظم آزاد کشمیر چوہدری عبدالمجیدہوں گے یوم شہدائے کشمیر کے قومی اجتماع میں تمام سیاسی ،سماجی جماعتوں کے قائدین ،حریت کانفرنس کے نمائندگان شرکت کریں گے ہفتہ شہدائے کشمیر کی تقریبات کے سلسلہ میں میڈیا کو بریفننگ دیتے ہوئے پاکستان پیپلز پارٹی آزاد کشمیر کے میڈیا ایڈوائزر شوکت جاوید میر نے کہا کہ یوم شہدائے کشمیرڈیڑھ کروڑ کشمیری عوام کا یک نکاتی مقدس ایجنڈا ہے جس کے لیئے لاکھوں نہتے ،پرامن کشمیریوں نے جان و مال ،عزت و آبرواوراپنا آج آنے والی نسلوں کے کل پر قربان کر تے ہوئے خودداری کی عالمگیر تاریخ رقم کی ہے بنیاد پرست بھارتی وزیراعظم نریندر مودی کے اقتدار سنبھالنے کے بعد پوری کشمیری قوم پر ایک بار پھر کڑا امتحان نازل ہو چکا ہے اس لیئے کہ نریندر مودی کا ٹریک ریکارڈ انتہائی بھیانک اور اس کے ہاتھ بے گناہ مسلمانوں کے خون سے رنگے ہوئے ہیں وہ اب بھی مقبوضہ کشمیر کو قتل گاہ بنانے کی لشکر کشی پر ڈٹے ہوئے ہیں اس لیئے کشمیری قیادت اور عوام کو معمولی اختلافات صرف نظر کر کے آگے بڑھنے کے علاوہ کوئی چارہ کار نہیں انہوں نے کہا کہ 18جولائی 1931کو عبدالقدیر خان نامی نوجوان کی قیادت میں کشمیر کی آزادی کے لیئے 22کشمیری سپوتوں کی شہادت سے شروع ہونے والی قربانی کو مشعل راہ بنا کر بھارت کے غاصبانہ قبضہ کے خلاف جدوجہد نصف صدی سے زائد عرصہ گزرنے کے باوجود پورے آب و تاب سے  جس کا مقصد مقبوضہ کشمیر کو آزاد کروانا ہے اسی طرح کشمیری قیادت نے 19جولائی 1947کو سری نگر کے محلہ آبی گزر کے مقام پر غازی ملت سردار ابراہیم خان کی رہاش گاہ پر متفقہ طور پر قرارداد الحاق پاکستان منظور کی تھی جو کشمیری قوم کی غالب اکثریت کی اب بھی متفقہ دستاویز ہے۔ () انہوں نے کہا کہ ہفتہ تقریبات آزادی کشمیرکے موقع پر اقوام متحدہ کے سیکرٹری جنرل بان کی مون کو مقبوضہ کشمیر میں 8لاکھ قابض بھارتی افواج اور پیرا ملٹری ٹروپس کے بدترین مظالم ،جبر و تشدد ،ریاستی دہشت گردی ،انسانی حقوق کی شدید خلاف ورزیاں ،کریک ڈاؤن ،کرفیوکا نفاذ ،بدنام زمانہ کالے قوانین ،حریت راہنماؤں پر قاتلانہ حملے ،بلاجواز گرفتاریاں،گھر گھر تلاشیاں اور مقبوضہ کشمیر کو فوجی چھاونی میں تبدیل کرنے پر اقوام عالم اور مہذہب ممالک کی توجہ مبذول کروائی جائے گی ۔ انہوں نے کہا کہ کشمیری عوام تین نسلوں کو قربان کرنے کے بعد بھی امن و آتشی اور خوشحالی کے قائل ہیں لہذا ہمارا قومی مطالبہ ہے کہ اقوام متحدہ کے چارٹر اور سیکورٹی کونسل کی قراردادوں ،پنڈت جواہر لعل نہروکے وعدوں کے مطابق مقبوضہ کشمیر میں استصواب رائے کروایا جائے ۔عالمی برادری پاکستان اور بھارت کے درمیان کشیدگی کی بنیادی وجہ مسئلہ کشمیر کو حل کروانے میں ثالثی کا کردار ادا کرے ۔ اس وقت کمپوزٹ ڈائیلاگ، اقدام برائے بحالی اعتماد ،عوامی وفود کے تبادلوں سے کشمیریوں کو کچھ فائدہ نہیں ہو سکا۔عصر حاضر میں پاکستان اور بھارت دونوں ایٹمی ممالک ہیں لہذا عالمی امن کے قیام اورپاکستان ، بھارت کے درمیان ایٹمی ٹکراؤ کے بڑھتے ہوئے خدشات کو رکوانے کے لیئے مسئلہ کشمیر کا حل ناگزیر ہے ۔دنیا کو آزادی اور علیٰحدگی کی تحریکوں میں واضح فرق کر کے ثابت کرنا ہو گا کہ انہوں نے دوہرا معیار اختیار نہیں کیا ۔ یوم شہدائے کشمیر کے موقع پر حریت کانفرنس اور آزادکشمیر کی جملہ سیاسی ،سماجی جماعتیں اسلام آباد اور راولپنڈی میں اقوام متحدہ کے دفتر کے سامنے احتجاجی دھرنا دیں گی شوکت جاوید نے کہا کہ وزیر اعظم آزاد کشمیر چوہدری عبدالمجید کی خصوصی ہدایت کے مطابق آزاد کشمیر کے تمام ضلعی ،تحصیل ہیڈکوارٹرز پر شہدائے کشمیر کو خراج عقیدت پیش کرنے کے لیئے پروقار اجتماعات ہوں گے ۔ پاکستان کے چاروں صوبوں میں مقیم کشمیری مہاجرین اپنے پاکستانی بھائیوں سے مل کر اس قومی دن کو پورے جوش و خروش سے منائیں گے اور برطانیہ ،امریکہ ،کینیڈا ،جرمنی ،مشرق وسطی میں بھی پاکستانی اور کشمیری عوام قومی یکجہتی کا مظاہر ہ کرتے ہوئے مثالی سفارت کاری کے ذریعے دنیابھر کے ایوانوں کے سامنے ڈیڑھ کروڑ کشمیری عوام کے حق آزادی کے حصول کے لیئے اپنا جاندار احتجاج کریں گے -</TEXT>
