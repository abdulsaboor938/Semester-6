<DOCNO>216327</DOCNO>
<HL>اسحق ڈار پر فرد جرم عائد ، ملزم کا صحت جرم سے انکار ، تحریک انصاف اور پیپلا پارٹی کا استعفے کا مطالبہ</HL>
<AUTHOR>روزنامہ پاکستان</AUTHOR>
<DATELINE> Pakistan 2017-09-28 02:39:12+05</DATELINE>
<TEXT>اسلام آباد(مانیٹرنگ ڈیسک) احتساب عدالت نے آمدن سے زائد اثاثوں کے نیب ریفرنس میں وزیر خزانہ اسحاق ڈار پر فرد جرم عائد کردی تاہم اسحاق ڈار نے صحت جرم سے انکار کردیا جس کے بعد عدالت نے استغاثہ کے گواہان کو طلب کرتے ہوئے سماعت 4 اکتوبر تک ملتوی کردی۔اسحاق ڈار کے خلاف ریفرنس آمدن سے زائد اثاثوں کا ہے اور کیس میں سپریم کورٹ کی آبزرویشن کے مطابق اسحاق ڈار اور ان کے اہل خانہ کے831 ملین روپے کے اثاثے ہیں جو مختصر مدت میں 91 گنا بڑھے۔نیب ریفرنس پر اسحاق ڈار 25 ستمبر کو اسلام آباد کی احتساب عدالت میں پیش ہوئے تھے جہاں عدالت نے مختصر سماعت کے بعد ان پر فرد جرم عائد کرنے کے لیے آج طلب کیا تھا۔اسلام آباد کی احتساب عدالت میں اسحاق ڈار کے خلاف کیس کی چوتھی سماعت ہوئی جس میں احتساب عدالت کے جج محمد بشیر نے ملزم پر عائد الزامات پڑھ کر سنائے اور فرد جرم عائد کی۔معزز جج نے فرد جرم کے نکات پڑھتے ہوئے کہا کہ آپ پر الزام ہے کہ آپ نے 831 ملین روپے کے اثاثے کرپشن کے پیسے سے بنائے، آپ پر الزام ہے کہ اثاثوں میں قلیل مدت میں 91 گنا اضافہ کرپشن کے پیسے سے ہوا۔اسحاق ڈار پر فرد جرم میں پاکستان میں جائیداد اور اثاثوں سے متعلق زیادہ تفصیل شامل ہیں۔فرد جرم میں پراپرٹی، بینک اکاؤنٹس، اثاثے اور منی لانڈرنگ کے الزامات شامل ہیں جب کہ فرد جرم میں کہا گیا ہے کہ اسحاق ڈار نے بے نامی اکاؤنٹس بھی کھولے اور اسحاق ڈار کے رشتے داروں کے نام پر بھی پراپرٹی اور بینک اکاؤنٹس موجود ہیں۔عدالت میں اسحاق ڈار نے فرد جرم کے جواب میں صحت جرم سے انکار کرتے ہوئے کہا کہ اثاثے کرپشن کے پیسے سے نہیں بنائے اور اثاثوں میں اضافہ کرپشن کے پیسوں سے نہیں ہوا۔دوران سماعت اسحاق ڈار کے وکیل نے 2 قانونی نقطے اٹھاتے ہوئے کہا کہ ملزم کو نقول تقسیم کرنے کے 7دن کے اندر فرد جرم عائد نہیں ہوسکتی اور نیب نے عبوری ریفرنس دائر کیا ہے اس لیے مکمل ریفرنس دائر ہونے تک فرد جرم عائد نہ کی جائے۔اسحاق ڈار کے وکیل کے دلائل میں نیب پراسیکیوٹر نے بتایا کہ فرد جرم نقول تقسیم کے 7 روز کے اندر عائد کی جاسکتی ہے اور مکمل ثبوت کی بنیاد پر فرد جرم عائد کی جا سکتی ہے۔ نیب پراسیکیوٹر کا کہنا تھا کہ اسحاق ڈار کے بیرون ملک اثاثوں کی چھان بین جاری ہے اور حتمی ریفرنس میں بیرون ملک اثاثوں کی مکمل تفصیلات جمع کرائی جائیں گی۔نیب پراسیکیوٹر نے عدالت سے استدعا کی کہ آج ہی اس درخواست پربحث کرنا چاہتے ہیں، یہ درخواست محض کارروائی کو طول دینے کیلئے دائر کی گئی ہے، اسحاق ڈار کے خلاف عبوری ریفرنس میں مکمل ثبوت فراہم کیے گئے ہیں۔اسحاق ڈار کے وکیل نے ان پر آج فرد جرم عائد نہ کرنے کی درخوست کی تاہم عدالت نے فریقین کے دلائل سننے کے بعد دونوں سے اتفاق نہ کیا اور اسحاق ڈار پر فرد جرم عائد کردی۔عدالت نے ملزم پر فرد جرم عائد کرنے کے بعد ضابطے کی کارروائی شروع کرتے ہوئے نیب کو الزامات ثابت کرنے کا حکم دیا جس پر نیب حکام نے 28 گواہان کی فہرست عدالت میں جمع کرادی۔فرد جرم عائد ہونے کے بعد اسحاق ڈار کے وکلا نے ان کی حاضری سے استثنا کی استدعا کرتے ہوئے کہا کہ ان کے موکل پر فرد جرم عائد ہوچکی ہے اس لیے اب ان کا عدالت آنا ضروری نہیں ہے اس لیے انہیں حاضری سے استثنا دیا جائے، ان کے روزانہ عدالت آنے سے معمولات متاثر ہوں گے جب کہ عدالت آنے سے دیگر مسائل کا سامنا بھی ہے تاہم عدالت جب طلب کرے گی وہ پیش ہوں گے۔نیب نے اسحاق ڈار کے وکیل کی جانب سے حاضری سے استثنا کی مخالفت کردی تاہم عدالت نے اس حوالے سے کوئی فیصلہ نہ سناتے ہوئے استغاثہ کے 2 گواہان کو 4 اکتوبر کو طلب کرلیا۔عدالت نے لاہور سے تعلق رکھنے والے 2 بینک ملازمین طارق جاوید اور اشتیاق علی کو طلبی کے سمن جاری کرتے ہوئے کیس کی مزید سماعت بھی 4 اکتوبر تک ملتوی کردی۔احتساب عدالت نے پاناما کیس کے فیصلے میں سپریم کورٹ کی ہدایات کی روشنی میں ملزمان کے خلاف مقدمات کی سماعت کے آغاز کے بعد 6 ماہ کے اندر مقدمات پر فیصلہ کرنا ہے۔وفاقی وزیر خزانہ کی آج عدالت میں پیشی کے موقع پر جوڈیشل کمپلیکس اور اس کے اطراف سخت سیکیورٹی انتظامات کیے گئے تھے۔سخت سیکیورٹی کے باعث میڈیا نمائندوں اور سائلین کو باہر روک لیا گیا جب کہ نیب کے ڈپٹی پراسیکیوٹر جنرل اور سپیشل پراسیکیوٹر کوبھی روکا گیا تاہم انہیں تھوڑی دیر بعد جانے کی اجازت دے دی گئی۔عدالت کے باہر رش کے باعث پولیس نے عدالت کے گیٹ بند کررکھے تھے، عدالت کے باہر دھکم پیل کے بعد اسحاق ڈار احاطہ عدالت میں داخل نہ ہوسکے جس کے باعث وہ واپس اپنی گاڑی میں بیٹھ گئے تاہم عدالت کے باہر بدنظمی کی وجہ سے اسحاق ڈار عقبی راستے سے احتساب عدالت کے احاطے میں داخل ہوئے اور عقبی دروازے سے ہی واپس روانہ ہوئے۔پولیس کی جانب سے وکلااور صحافیوں کو عدالت میں داخلے کی اجازت نہ ملنے پر عدالت کے باہر شدید بدنظمی ہوئی اور بعض وکلا عدالت کا گیٹ پھلانگ کر احاطہ عدالت میں داخل ہوگئے۔صحافیوں کو عدالت میں داخل ہونے کی اجازت نہ ملنے پر صحافی عدالت میں ہونے والی کارروائی سے لاعلم رہے اور عدالت میں موجود وکلا نے معلومات حاصل کرتے رہے۔ اسحاق ڈار اسلام آباد(مانیٹرنگ ڈیسک،صباح نیوز) پیپلزپارٹی اور تحریک انصاف نے وزیر خزانہ اسحاق ڈار سے مستعفی ہونے کا مطالبہ کردیا۔اسلام آباد کی احتساب عدالت نے اثاثہ جات ریفرنس میں اسحاق ڈار پر فرد جرم عائد کردی ہے جس کے بعد ان سے استعفے کا مطالبہ زور پکڑتا جارہا ہے اور تحریک انصاف کے بعد اب پیپلزپارٹی نے بھی استعفے کا مطالبہ کردیا ہے۔اسلام آباد میں پریس کانفرنس کرتے ہوئے پیپلزپارٹی کے رہنما نیئر بخاری نے کہا کہ پیپلزپارٹی نے ہمیشہ جمہوریت کے لیے قربانیاں دیں، (ن) لیگ والے ملک میں افراتفری اور سسٹم ڈی ریل کرناچاہتے ہیں لیکن ہم سسٹم کو ڈی ریل نہیں ہونے دیں گے۔نیئر بخاری نے کہا کہ نوازشریف کالاکوٹ پہن کرسسٹم کوڈی ریل کرنے عدالت گئے، اس وقت نوازشریف آرٹیکل 184کی شق3 پر عمل کروانے گئے تھے،اب اگرآرٹیکل 184کی شق3 پر عمل ہوگیا ہے توآپ روتے کیوں ہیں۔شیری رحمان نے کہا کہ پیپلزپارٹی نے کوڑے، آمر اور جیلیں برداشت کی ہیں، آصف زرداری نے بینظیر کی شہادت کے وقت بھی ’پاکستان کھپے‘ کانعرہ لگایا اور بغیر کسی جرم کے 12 سال قید کاٹی۔انہوں نے کہا کہ اسحاق ڈار کو عزت سے مستعفی ہوجانا چاہیے، آج حکمران ہی عدالت کا فیصلہ نہیں مانتے توعام آدمی کیا کریگا، یہ لوگ ایک ہی وقت میں دونوں مزے لے رہے ہیں۔دوسری طرف تحریک انصاف کے رہنما شاہ محمود قریشی نے وزیر خزانہ اسحاق ڈار سے فوری مستعفی ہونے کا مطالبہ کردیا۔تحریک انصاف کے رہنما شاہ محمود قریشی نے فرد جرم عائد ہونے کے بعد وزیر خزانہ سے فوری مستعفی ہونے کا مطالبہ کردیا ہے۔شاہ محمود قریشی کا کہنا تھا کہ اسحاق ڈار پارٹی اور ملکی معیشت کے مفاد میں استعفی دیں کیونکہ وہ کیس پر دھیان دیں گے یا قلمدان پر۔یاد رہے کہ بدھ کواسلام آباد کی احتساب عدالت نے وزیر خزانہ اسحاق کے خلاف آمدن سے زائد اثاثوں پر نیب ریفرنس پر فرد جرم عائد کردی ہے تاہم اسحاق ڈار نے صحت جرم سے انکار کردیا۔ پی پی ،پی ٹی آئی</TEXT>
