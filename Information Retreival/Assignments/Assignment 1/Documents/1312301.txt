<DOCNO>1312301</DOCNO>
<HL>ایک اور بچی درندگی کا شکار   تحریر:ضیاء المحسن طیب…برمنگھم</HL>
<AUTHOR>روزنامہ جنگ</AUTHOR>
<DATELINE> Pakistan 2018-01-13 05:01:00+05</DATELINE>
<TEXT>ملک خدا داد اسلامیہ جمہوریہ پاکستان میں ایک اور بچی کو ہوس کا نشانہ بناکر قتل کردیا گیا۔ یہ پہلی بچی نہیں جو اس درندگی کا شکار ہوئی ہے۔ اس سے پہلے سیکڑوں بچیاں اسی درندگی کا شکار ہوچکی ہیں۔ ابھی چند روز قبل شیخو پورہ میں ایک آٹھ سالہ بچی کو زیادتی کے بعد قتل کردیا گیا تھا۔ پاکستان کا ضلع قصور بچوں اور بچیوں کے ساتھ زیادتی کے لیے کافی بدنام ہے۔ دو سال قبل اسی شہر میں ڈھائی سو سے زائد بچوں کے ساتھ زیادتی اور پھر ان کی ویڈیوز بناکر یورپ و دیگر ممالک میں فروخت کی گئیں۔ 2017ء میں ایک رپورٹ کے مطابق اسی شہر اور اسی علاقے میں گیارہ بچیوں کے ساتھ زیادتی کی گئی اور بتایا گیا کہ کسی ایک بھی بچی کا مجرم نہیں پکڑا گیا اور نہ ہی کسی کو سزا ہوئی۔ زینب زیادتی کیس سے پہلے بھی ہر بار لوگ آواز اٹھاتے رہے، مگر کسی نے نہ سنی، لیکن زینب کے ساتھ زیادتی کے بعد لوگوں کے صبرکا پیمانہ لبریز ہوگیا اور انہوں نے اس پر زبردست احتجاج کیا۔ کہا جارہا ہے کہ یہ بچی پانچ دن قبل اغوا ہوئی، پولیس کو رپورٹ دی، مگر پولیس نے کوئی تعاون نہ کیا، پولیس اگر بروقت کارروائی کرتی تو اس بچی کو بازیاب کرایا جاسکتا تھا، کیونکہ رپورٹ کے مطابق اغوا کے پانچ دن بعد بچی کو قتل کیا گیا، جس کا مطلب ہے کہ بچی پانچ دن تک زندہ تھی اور کسی جگہ پر موجود تھی اور اسے درندگی کا نشانہ بنایا جاتا رہا۔ اس واقعہ میں جو باتیں سامنے آرہی ہیں وہ بہت تشویشناک ہیں۔ زینب قتل کیس میں جو حقائق سامنے آ رہے ہیں وہ دل دہلا دینے والے ہیں۔ قصور میں زینب پہلی بچی نہیں جسے زیادتی کے بعد قتل کیا گیا ہے بلکہ یہ بارہویں بچی ہے۔ 2015ء میں قصور میں ڈھائی سو سے زیادہ بچوں کے ریپ اور ویڈیوز کا جو معاملہ اٹھا تھا اس کے پیچھے بہت بڑا مافیا ہے جو ان بچوں کی پورن ویڈیوز بناکر ڈارک ویب پر بیچنے کے کروڑوں ڈالر کے کاروبار میں ملوث تھا۔ زینب اور اس سے پہلے زیادتی کا نشانہ بننے والی کم از کم نو بچیوں کے جسموں سے ملنے والا ڈی این اے ایک ہی شخص کا ہے۔ زینب کی پوسٹ مارٹم رپورٹ کے سکیچ کے مطابق اس کا آگے اور پیچھے دونوں طرح کا ریپ ہوا ہے۔ اس کو مارنے کے لیے اس کا گلا دبایا گیا، کلائیاں کاٹی گئیں، پھر گلا کاٹا گیا، جس کا مطلب یہ ہے کہ یہ تشدد کلنگ کا واقعہ ہے، یقیناً اسی حالت میں اس کی ویڈیو بنائی گئی ہوگی اور اسے لائیو دکھایا گیا ہوگا اور کروڑوں ڈالر کمائے گئے ہوں گے۔ اسی واقعہ میں سب سے افسوسناک اور شرمناک بات یہ ہے کہ اس میں ہمارے محافظ، پولیس اور دیگر اداروں کے لوگ یقیناً ملوث ہوں گے۔ یہ ایک منظم گروہ ہے جو یہ مکروہ دھندہ کررہا ہے اور اتنا بااثر ہے کہ کوئی اس کو پکڑنے کی جرأت نہیں کررہا ہے۔ ڈھائی سو بچوں کے ساتھ زیادتی کوئی معمولی واقعہ نہ تھا، مگر کہا جارہا ہے کہ ان تمام کو چھوڑ دیا گیا ہے۔ لوگوں نے اپنے تحفظ اور کالے کرتوتوں پر پردہ ڈالنے کے لیے سیاسی اور مذہبی جماعتوں کی چھتری کا سہارا لیا ہوتا ہے، اگر پولیس کسی کو پکڑے گی تو وہ جماعتی کارکنوں کے ساتھ زیادتی کے زمرے میں شامل ہوگا اور جماعت کے مرکزی اور صوبائی قائدین اس قاتل اور بدمعاشی کی سپورٹ میں کھڑے ہوجائیں گے۔ زینب قتل کیس بہت بڑا کیس ہے حکومت کو چاہیے کہ وہ ہوش کے ناخن لے اور بچوں کے تحفظ کے لیے سخت سے سخت اقدامات اٹھائے جائیں۔ پولیس کو ہدایت کی جائے کہ جب بھی کوئی بچہ یا بچی گم ہو اس کی فوری طور پر رپورٹ درج کرکے تلاش شروع کی جائے۔ اس میں کسی قسم کی کوتاہی نہ برتی جائے۔ بچوں اور بچیوں کے ساتھ زیادتی کی وجہ سے ملک کی بدنامی ہورہی ہے، لوگ پوچھتے ہیں کہ ہم کس قسم کے معاشرے میں زندگی گزار رہے ہیں، جہاں آئے روز معصوم بچیوں کو زیادتی کے بعد قتل کیا جارہا ہی اور اس کے سدباب کے لیے حکومت کی طرف سے کوئی ٹھوس اقدامات نظر نہیں آتے۔</TEXT>
