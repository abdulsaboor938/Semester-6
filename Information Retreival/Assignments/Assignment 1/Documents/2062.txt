متحدہ عرب امارات، گھر میں ہولناک آتشزدگی، 8 افراد جاں بحق
ابوظبی: متحدہ عرب امارات کے ابوظبی کے علاقے بنی یاس میں گھر میں ہولناک آتشزدگی کے نتیجے میں ایک ہی خاندان کے 8 افراد جاں بحق ہوگئے۔ عرب میڈیا کے مطابق متحدہ عرب امارات کے شہر ابوظبی کے علاقے بنی یاس میں ایک مکان میں ہولناک آتشزدگی کے نتیجے میں چھ بچوں اور دو خاتون سمیت 8 افراد جاں بحق ہوگئے جبکہ گھر کی مالکن کو تشویشناک حالت میں اسپتال منتقل کردیا گیا ہے۔ زخمی خاتون کے شوہر ال کوتھین کا کہنا ہے کہ گھر کے اندر آٹھ افراد موجود تھے جو جاں بحق ہوگئے ہیں ان میں دو چھوٹی بیٹیاں بھی شامل ہیں۔ جاں بحق ہونے والے آٹھوں افراد کی نماز جنازہ نماز عصر کے بعد مقبرہ مسجد بنی یاس میں ادا کی گئی، زخمی خاتون کی حالت تشویشناک بتائی جارہی ہے جنہیں اسپتال میں طبی امداد دی جارہی ہے۔ #فاجعه #بني ياس pic.twitter.com/Bxj2bayBnm — remani🐰 (@remani45) October 2, 2018  سوشل میڈیا پر مذکورہ افراد کے جاں بحق ہونے کی مذمت کی گئی ہے اور جاں بحق افراد کے اہلخانہ سے تعزیت کا سلسلہ جاری ہے۔ ابوظبی سول ڈیفنس کی جانب سے جاری کردہ اعلامیے میں کہا گیا ہے کہ مذکورہ واقعہ آج صبح پیش آیا جبکہ ملکی سطح پر مہم بھی چلائی جائے گی کہ کس طرح آتشزدگی کے نتیجے میں قیمتی جانوں کو محفوظ بنایا جاسکتا ہے۔ واضح رہے کہ رواں سال جنوری میں متحدہ عرب امارات کے ایک گھر میں آگ لگنے کے بعد دھواں پھیل جانے اور دم گھٹنے سے 7 بہن بھائی جاں بحق ہوگئے تھے، یہ افسوسناک واقعہ مشرقی ریاست فجیرہ میں پیش آیا تھا، جاں بحق ہونے والوں میں تین بچے اور چار بچیاں شامل تھیں۔ comments
