پاکستان کی اقتصادی سمت درست تاہم رفتار سست ہے: امریکی سرمایہ کاروں کا موقف
اسلام آباد: امریکی سرمایہ کاروں کا کہنا ہے کہ پاکستان کی اقتصادی سمت درست ہے مگر اصلاحات کی رفتار بڑھانے کی ضرورت ہے۔ تفصیلات کے مطابق یو ایس پاکستان بزنس کونسل کی صدر ایسپررینزا جیلالین اور دیگر امریکی سرمایہ کاروں نے یہ بات ایف پی سی سی آئی کے صدر غضنفر بلور سے ایک حالیہ ملاقات کے دوران کہی۔ سرمایہ کاروں نے موقف اختیار کیا کہ سرمایہ کاری کی فضاء خطے کے دیگر ممالک سے بہت بہتر ہے مگر اس میں مزید بہتری کی گنجائش ہے۔ انہوں نے زور دیا کہ دونوں ملکوں کے مابین تجارتی روابط میں استحکام سے مسائل اور کشیدگی حل کرنے میں مدد ملے گی، سرمایہ کاری کی فضاء کو مزید بہتر بنانا ضروری ہے۔ ان کا کہنا تھا کہ سرمایہ کاری کی فضا کو بہتر بنانا اس لیے بھی ضروری ہے کیونکہ بہت سی امریکی کمپنیاں پاکستان میں بھاری سرمایہ کاری کی خواہاں ہیں۔ سرمایہ کاروں کے مطابق حقوق دانش کے تحفظ اور اسکی خلاف ورزی کرنے والوں کے خلاف کاروائی سے بھی غیر ملکی سرمایہ کاروں کا اعتماد بحال ہو گا۔ اس موقع پر ایف پی سی سی آئی کے صدرغضنفر بلورنے کہا ہے کہ پاکستان میں سرمایہ کاری کے بے شمار مواقع موجود ہیں،دونوں ممالک کا نجی شعبہ اپنا کردار ادا کرے جبکہ کاروباری معاہدوں میں شفافیت کا اہتمام کیا جائے۔ comments
