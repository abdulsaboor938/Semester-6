<DOCNO>1916167</DOCNO>
<HL>بھارتی جاسوس کی گرفتاری اور ایجنسیوں کا کردار</HL>
<AUTHOR>نوائے وقت</AUTHOR>
<DATELINE> Pakistan 2016-04-03 03:22:50+05</DATELINE>
<TEXT>بلوچستان میں بھارتی جاسوس کھل بھوشن جادیوکی گرفتاری نے پاکستان اور بھارت میں تو ہلچل مچائی ہی ہے لیکن اس گرفتاری کے حوالے سے دنیا بھر کی انٹیلی جنس ایجنسیوں کو بھی اہم کیس سٹڈی کیلئے مل گیا ہے۔ کسی بھی غیر ملکی جاسوس کی گرفتاری ہمیشہ ایک بڑی خبر ہوتی ہے۔ اس گرفتاری میں مرکزی کردار ہمیشہ انٹیلی جنس ایجنسیوں کا ہی ہوتا ہے۔آج کے کالم میں دنیا بھرکی چند مشہور انٹیلی جنس ایجنسیوں کے حوالے سے حاصل معلومات قارئین کیلئے پیش خدمت ہیں ۔ امریکی انٹیلی جنس ایجنسی "سی آئی ایـ" سی آئی اے دنیا کی تمام انٹیلی جنس ایجنسیوں میں سب سے بڑی ہے، اسکے دائرہ عمل میں ان تمام ممالک کے اعدادو شماراکٹھا کرنا ہے جو کسی بھی طرح سے امریکن پالیسی پر اثرانداز ہو سکتے ہوں۔ یہ ایک سویلین انٹیلی جنس ادارہ ہے جو ریاستِ ہائے متحدہ امریکاکی قومی سلامتی کاضامن ہے۔اس ایجنسی کا قیام 18ستمبر 1947ء کو عمل میں آیا۔اس ایجنسی کا بنیادی مقصد دیگر ایجنسیوں کی طرح غیر ملکی حکومتوں، افراد اور اداروں سے اعدادوشمار اکٹھا کرکے پالیسی ساز اداروں کو فراہم کرنا ہے۔یہ خفیہ آپریشن ، غیر ملکی اثرورسوخ کو ناکام بنانے اور نیم فوجی افعال سر انجام دیتی رہتی ہے۔ یہ ایجنسی کئی دفعہ دہشت گردی کی سرگرمیوں کو روکنے میں ناکام بھی رہی ہے۔ اس میں 9/11کا واقعہ سرفہرست ہے۔ اسکے علاوہ سی آئی اے افغانستان میںروسی فوجوںکے انخلامیں بھی ناکام رہی ہے۔ پاکستانی ا نٹیلی جنس ایجنسی "آئی ایس آئی" آئی ایس آئی کا قیام1948ء میں ہوا۔ اس کا ہیڈ کوارٹر دارالحکومت اسلام آباد میں ہے۔ کامیابیوں کے ایک لمبے ٹریک کے ساتھ ،اس ایجنسی کو دنیا کی بہترین انٹیلی جنس ایجنسی شمار کیا جاتا ہے۔اس کا قیام پاک بھارت جنگ کے دوران پاکستانی فوج کی کارکردگی کو مزید بہتر بنانے کیلئے ایک خودمختار یونٹ کے طور پر عمل میں لایا گیا۔اسکی کامیابیوںمیں سوویت افغان جنگ میں اپنے مقاصد کسی بڑی جنگ لڑے بغیر حاصل کرنا قابل ستائش ہے اور دنیا کی دیگر انٹیلی جنس ایجنسیوں کیلئے ایک مثال ہے۔ اسکی کامیاب تاریخ میں کبھی دوغلے ایجنٹ یا غدار نہیں دیکھے گئے۔اس نے آغاز سے ہی پاکستان کے جوہری ہتھیاروں کی تیاری کے عمل کو خفیہ رکھنے اور اب انکی حفاظت میں اہم کردار ادا کیا ہے ۔جنوبی ایشیا میں بھارت کی بالا دستی کوختم کرنے میں بھی اس ایجنسی کا کردار قابل تحسین ہے۔ کچھ ناقدین کا کہنا ہے کہ آئی ایس آئی پاکستان میں تمام قوانین سے بالاتر ہے،یہ ریاست کے اندر ریاست کی حیثیت رکھتی ہے۔اسکی پالیسیاں سوائے فوج کے دیگر اداروں سے مخفی رکھی جاتی ہیں۔یہ درست ہے کہ ایجنسیاں دنیا بھرمیں خفیہ طور پر کام کرتی ہیں لیکن پھر بھی اسے صدر یا وزیر اعظم کے سامنے جوابدہ ہونا چاہیے۔کہا جاتا ہے کہ پوری دنیا میں اسکے اہلکاروں کی ایک بڑی تعدادہر جگہ موجودہے اور یہاں یہ بات قابل ذکر ہے کہ یہ ایجنسی دنیا بھر کی دس بڑی ایجنسیوں میں سب سے کم اخراجات سے چلنے والی ایجنسی ہے۔ بھارتی انٹیلی جنس ایجنسی ـــ"راـ" را کا قیام 1968ء میں بھارت میں ہوا۔اس ایجنسی کے بنیادی کاموں میں بھارت میں غیر ملکی ایجنسیوں کے دائرہ عمل کا محاسبہ کرنا، دہشتگردی کی روک تھام اور خفیہ آپریشنز کرنا ہے۔ اسکے علاوہ اسکی ذمہ داریوںمیں غیرملکی حکومتوں اور افرادکے بارے میں معلومات رکھنا اور خارجہ پالیسی سازوں کو تجزیات اور معلومات فراہم کرنا ہے۔ بھارت میں را کے قیام سے قبل انٹیلی جنس بیورو یہ سارے کام سر انجام دے رہاتھا۔ آسٹریلین انٹیلی جنس ایجنسی "اے ایس آئی ایس" اس ایجنسی کا قیام 13مئی 1952ء کوعمل میں آیا۔ اس کا ہیڈ کوارٹر آسٹریلیاکے شہر کینبرا میں ہے۔ اے ایس آئی ایس کا سالانہ بجٹ 250ملین ڈالر ہے۔آسٹریلیاکی اس ایجنسی کا کام غیر ملکی انٹیلی جنس ایجنسیوں کی کارروائیوں کو ناکام بنانااور دیگر ایجنسیوں کے ساتھ مل کرملکی مفادات کیلئے کام کرنا ہے۔اس ایجنسی کا قیام 20 سال تک اپنی ہی حکومت کیلئے ایک راز تھا۔اس کا کام ایشیائی اور بحرالکاہل کے علاقوں میں تعینات ایجنٹس سے معلومات حاصل کرنا ، ملک کے سیاسی و معاشی مفادات اور آسٹریلیا کے لوگوں کی حفاظت کو یقینی بناناہے۔ اسرائیلی انٹیلی جنس ایجنسی " موساد ـ" موساد 13دسمبر1949ء کو قائم ہوئی۔اس کا کام انٹیلی جنس معلومات اکٹھا کرنا،خفیہ آپریشن سمیت نیم فوجی سرگرمیاں کرنا شامل ہے۔ یہ اسرائیلی انٹیلی جنس کمیونٹی کے اہم اداروں ،امان (فوجی انٹیلی جنس کا ادارہ) اور شِن بٹ(اندرونی حفاظت کا ادارہ)میں سے ایک ہے، جبکہ یہ براہ راست وزیر اعظم کو رپورٹ کرتی ہے۔ برطانوی انٹیلی جنس ایجنسی "ایم آئی "6 اس کا قیام1909ء میں خفیہ سروس بیوروکے طور پر عمل میں آیا۔ اس کا ہیڈ کوارٹر لندن میں ہے ۔ برطانیہ کی اس خفیہ ایجنسی کانام ایس آئی ایس ہے لیکن عوام میںیہ ایم آئی 6کے نام سے مقبول ہے۔ 1994ء تک اس ایجنسی کو سرکاری طور پر تسلیم نہیں کیا گیا تھا۔ اسے مئوثر ترین ایجنسی مانا جاتا ہے۔ جرمن انٹیلی جنس ایجنسی "بی این ڈی" بی این ڈی یکم اپریل 1956ء کو قائم ہوئی۔یہ جرمن حکومت کو غیر ملکی خطرات سے ابتدائی انتباہ کرتی ہے۔اس کی معلومات کا انحصار بین الاقوامی مواصلات کی نگرانی پر ہوتا ہے۔ جرمنی کی یہ واحد غیر ملکی انٹیلی جنس ایجنسی نہ صرف فوجی بلکہ سویلین انٹیلی جنس کا کام بھی سر انجام دیتی ہے۔ روسی انٹیلی جنس ایجنسی "ایف ایس بی" اس ایجنسی کا قیام 3اپریل 1995ء کو عمل میں آیا ، اسکی پرلسیڈنگ ایجنسی کے جی بی ہے۔ایف ایس بی کے بنیادی کاموں میں اندرونی و بیرونی سرحدی سلامتی کی نگرانی اورانسداد دہشتگردی کی روک تھام شامل ہیں۔ ایف ایس بی کے اہلکاروں کے نام اور اس کا بجٹ صیغہ راز میں رکھا جاتا ہے۔ عوامی جمہوریہ چین کی انٹیلی جنس ایجنسی" ایم ایس ایس" یہ بھی دیگر ایجنسیوں کی طرح ملکی سلامتی کے معاملات میںسرگرم ہے۔ یہ چینی حکومت کی سب سے بڑی اور سب سے فعال غیر ملکی انٹیلی جنس ایجنسی ہے۔ اسکا ہیڈکوارٹر بیجنگ میں ہے۔ اس کا بنیادی مقصد چین کی کمیونسٹ پارٹی کے دشمنوں پر نگاہ رکھنا اور انکی کارروائیوں کو ناکام بنانے کے ساتھ ساتھ چینی عوام کو کنٹرول کرنا ہے تاکہ کمیونسٹ پارٹی کی حکمرانی قائم و دائم رہ سکے۔</TEXT>
