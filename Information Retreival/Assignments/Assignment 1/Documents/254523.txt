<DOCNO>254523</DOCNO>
<HL>کراچی،کوسٹ گارڈز ریکروٹس کی 36 ویں پاسنگ آوٹ پریڈ</HL>
<AUTHOR>روزنامہ پاکستان</AUTHOR>
<DATELINE> Pakistan 2017-07-16 06:33:30+05</DATELINE>
<TEXT>کراچی (اسٹاف رپورٹر)پاکستان کوسٹ گارڈز ٹریننگ سینٹر کورنگی میں ریکروٹس بیچ نمبر 36 کی پاسنگ آؤٹ پریڈ کی پروقار تقریب منعقد ہوئی ۔ پریڈ کے مہمان خصوصی وائس ایڈمرل کلیم شوکت ( ہلال امتیاز ملٹری ) کمانڈر پاکستان فلیٹ کراچی تھے جبکہ تینوں مسلح افواج کے اعلیٰ افسران ، ڈائریکٹر جنرل پاکستان رینجرز سندھ ، ڈائریکٹر جنرل ASF ، سندھ پولیس ، معززین علاقہ اور زندگی کے مختلف شعبوں سے تعلق رکھنے والے اشخاص اور پاس آؤٹ ہونے والے ریکروٹس کے اہل خانہ نے بڑی تعداد میں شرکت کی ۔ پاسنگ آؤٹ پریڈ میں 164 ریکروٹس نے حصہ لیا ، جن میں سے 30 ریکروٹس کا تعلق صوبہ بلوچستان سے ہے ۔ یہ پاسنگ آؤٹ پریڈ اس لحاظ سے بھی بہت اہمیت کی حامل تھی کہ اس میں تمام قانون نافذ کرنے والے اداروں کے سینئر افسران شامل ہوئے اور یہ پیغام دیا کہ ہم سب ایک ہیں اور متحد ہیں ۔ خواہ ہمارا تعلق کسی بھی فورس سے ہو یا کسی بھی ھرنگ کی وردی میں ملبوس ہوں ۔ مہمان خصوصی کی آمد پر پریڈ نے سلامی پیش کی اور قومی ترانہ بجایا گیا ۔ معزز مہمان نے ڈائریکٹر جنرل پاکستان کوسٹ گارڈز بریگیڈ عتیق الرحمن کے ہمراہ پریڈ کا معائنہ کیا اور دوران ٹریننگ نمایاں کارکردگی دکھانے والے ریکروٹس میں انعامات تقسیم کرکے ان کی حوصلہ افزائی کی ۔ پہلی پوزیشن حاصل کرنے والے ریکروٹ اسد ذیشان کو ڈائریکٹر جنرل PCG اعزازی شمشیز سے نوازا گیا ۔ دوسری پوزیشن حاصل کرنے والے ریکروٹ محمد ہمایوں اشرف کو ٹرافی سے نوازا گیا ۔ تیسری پوزیشن حاصل کرنے والے ریکروٹ علی رضا کو بھی ٹرافی سے نوازا گیا ۔ مہمان خصوصی نے پریڈسے خطاب کیا اور کامیابی سے پاس آؤٹ ہونے والے ریکروٹس کو مبارکباد پیش کرتے ہوئے کہا کہ پاکستان کوسٹ گارڈز کا شمار ملک کی ایک اہم اور باوقار فورس کے طورپر کیا جاتا ہے جو بیک وقت سمندر اور زمین پر تعینات ہونے کے ساتھ ساتھ ملک کے دو صوبوں سندھ اور بلوچستان میں اپنے فرائض سرانجام دے رہی ہے ، جو اس کو دیگر نیم فوجی اداروں CAFs سے ممتاز کرتا ہے ۔ پاکستان کوسٹ گارڈز نے ملک دشمن عناصر باالخصوص منشیات اور انسانی اسمگلروں کے خلاف ہمیشہ نہایت اعلیٰ کارکردگی کا مظاہرہ کیا ہے ۔ پاکستان کوسٹ گارڈز کی انہی کوششوں کی وجہ سے منشیات اور انسانی اسمگلنگ کی روک تھام میں خاطر خواہ کمی آئی ہے ۔ جس پر یہ ادارہ بلا شبہ تعریف کا مستحق ہے ۔ مہمان خصوصی کا کہنا تھا کہ ہم سب ایک قوم ہیں اور سبز ہلالی پرچم تلے متحد ہیں ۔ خواہ ہمارا تعلق پاک فوج ، نیوی ، ایئرفورس ، رینجرز ، ایف سی ، اے ایس ایف ، پولیس اور پاکستان کوسٹ گارڈز سے کیوں نہ ہو ۔ آج ان تمام اداروں کے اعلیٰ آفیسرز کی موجودگی ہماری اس قومی یگانگت اور اتحاد کا مظہر ہے ۔ اپنے خطاب میں مہمان خصوصی نے کہا کہ ڈائریکٹر جنرل پاکستان کوسٹ گارڈز بریگیڈیئر عتیق الرحمن لائق تحسین ہیں کہ انہوں نے تمام اداروں کے سینئر افسران اور عہدیداران کو ایک جگہ اکھٹا ہونے کا نادر موقع فراہم کیا ۔ خطاب کے بعد پاس آؤٹ ہونے والے ریکروٹس نے مارچ پوسٹ کرتے ہوئے مہمان خصوصی کو سلامی پیش کی ۔ آخر میں پاکستان کوسٹ گارڈز کے پاکستان آرمی سے جدید تربیت یافتہ انسداد دہشت گردی کے دستے نے ہتھیار اور بغیر ہتھیار کے اپنے دفاع کا عملی مظاہرہ پیش کیا ، جس میں دہشت گردوں کے اچانک حملے پر فوری ردعمل بھی شامل تھا ۔ ا س کے علاوہ تقریبی کی رونق کو دوبالا کرنے کے لیے پاک فوج کے بینڈ کے دستے نے اپنے مخصوص انداز میں قومی دھنیں پیش کرکے حاضرین سے داد وصول کی ۔ اس پریڈ میں مہمانوں کی بڑی تعداد نے شرکت کی جن میں پاس آؤٹ ہونے والے ریکروٹس کے عزیز و اقارب بھی شامل تھے۔ جنہوں نے پریڈ کے ہر مرحلے پر ریکروٹس کو دل کھول کر داد دی اور ان کے اعلیٰ پیشہ ورانہ کردار اور تربیت کے معیار کو سراہا ۔ تقریب کے اختتام پر تمام مہمانوں کی چائے سے توقع کی گئی ۔</TEXT>
