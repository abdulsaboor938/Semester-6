<DOCNO>291724</DOCNO>
<HL>حکومت مزدوروں کے تحفظ ، فلاح و بہبود اور معیار زندگی بہتر بنانے کیلئے پرعزم ، مزدور ہمارے سماجی شراکت دار ہیں،وزیر اعظم نواز شریف کا مزدوروں کے عالمی دن پر پیغام</HL>
<AUTHOR>روزنامہ پاکستان</AUTHOR>
<DATELINE> Pakistan 2017-05-01 00:28:20+05</DATELINE>
<TEXT>اسلام آباد(ڈیلی پاکستان آن لائن)وزیراعظم محمد نواز شریف نے کہا ہے کہ مسلم لیگ (ن) کی حکومت مزدوروں اور ان کے خاندانوں کی فلاح و بہبود کیلئے پرعزم ہے، مزدوروں کی فلاح و بہبود اور ان کا معیار زندگی بلند کرنے کیلئے حکومت نے مزدوروں سے متعلق قوانین کوبہتر کرنے سمیت متعدد اقدامات اٹھائے ہیں۔ بی ایس ایف کا پاک بھارت سرحد سے ایک پاکستانی سمیت 2 مشکوک افراد گرفتار کرنے کا دعویٰ مزدوروں کے عالمی دن کے موقع پر اپنے پیغام میں وزیر اعظم نے کہا کہ عالمی یوم مزدور ہر سال مزدوروں کی انتھک محنت کی یاد میں منایا جاتا ہے، یہ دن ہمیں ایک موقع دیتا ہے کہ ہم مزدوروں کی ان کاوشوں کو یاد کر سکیں جو انہوں نے اپنے ممالک کی ترقی، خوشحالی اور فلاح کیلئے کی ہیں۔ انہوں نے کہا کہ پاکستان کی افرادی قوت معاشرے کا اہم ستون ہے اور وہ اپنے ملک کی بحالی اور معاشی ترقی میں اہم کردار ادا کر رہے ہیں، ایک جدید اور صنعتی معیشت کا خواب پرعزم، محنتی اور ہنرمند افرادی قوت کے بغیر شرمندہ تعبیر نہیں ہو سکتا۔ انہوں نے نجی اور سرکاری شعبہ کے مزدوروں کو ملکی ترقی کیلئے سخت محنت پر مبارکباد پیشکرتے ہوئے کہا کہ حکومت ورکروں کی فلاح و بہبود کیلئے پرعزم ہے، مزدور قوانین کو مستحکم کیا گیا تاکہ محنت کشوں اور ان کے خاندانوں کی فلاح و بہبود کو یقینی بنا کر ان کے میعار زندگی کو بلند کیا جا سکے۔ انہوں نے کہا کہ ہماری افرادی قوت اپنے کام کی وجہ سے پوری دنیا میں ایک پہچان رکھتی ہے۔ انہوں نے کہا کہ مزدور اور ملازمین ہمارے سماجی شراکت دار ہیں۔ انہوں نے اس عزم کا اعادہ کرتے ہوئے کہا کہ حکومت مزدوروں کے تحفظ کیلئے پرعزم ہے اور قوم کی سماجی اور معاشی ترقی میں ان کا کردار اہم ہے اور اس موقع پر پاکستان کے تمام مزدوروں اور افرادی قوت کو ان کی محنت اور لگن پر دل کی اتھا گہرائیوں سے مبارکباد پیش کرتا ہوں۔ واضح رہے کہ یکم مئی مزدوروں کے عالمی دن کے طور پر منایا جاتا ہے، اس دن کو منانے کا مقصد امریکہ کے شہر شکاگو کے محنت کشوں کی جدوجہد کویاد کرنا ہے ۔پاکستان سمیت دنیا بھر میں آج مزدوروں کا عالمی دن منایاجارہاہے اوراس موقع پر پاکستان میں عام تعطیل بھی ہے۔</TEXT>
