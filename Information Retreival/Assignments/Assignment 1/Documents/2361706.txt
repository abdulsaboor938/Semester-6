<DOCNO>2361706</DOCNO>
<HL>کراچی سمیت پنجاب کی مختلف جیلوں میں 12مجرموں کو پھانسی</HL>
<AUTHOR>جیو اردو نیوز</AUTHOR>
<DATELINE> Pakistan 2015-03-17 12:03:00+05</DATELINE>
<TEXT>کراچی.......کراچی ، راولپنڈی،ملتان،جھنگ،گوجرانوالہ ،میاں والی اور فیصل آباد میں12مجرموں کو پھانسی دے دی گئی ۔ملتان اور ڈیرہ غازی خان میں راضی نامہ ہونے پر 2 مجرموں کی پھانسی روک دی گئی ۔پنجاب کی مختلف جیلوں میں سزائے موت کے 10 قیدیوں کی سزا پر عملدرآمد کردیا گیا۔سینٹرل جیل کراچی میں بھی 2 قیدی تختہ دار پر لٹکادیے گئے۔اڈیالہ جیل راولپنڈی میں دو قیدیوں ملک ندیم اور محمد جاوید کو تختہ دار پرلٹکادیا گیا۔ دونوں مجرموں کو قتل کے مقدمات میں سزائے موت سنائی گئی تھی ۔سینٹرل جیل کراچی میں سزائے موت کے قیدیوں محمد افضل اور محمد فیصل کو پھانسی دے دی گئی۔۔مجرموں نے کورنگی میں دوران ڈکیتی ایک شخص عبدالجبار کوقتل کیا تھا۔ڈسٹرکٹ جیل جھنگ میں 3مجرموں مبشر، شریف اور ریاض کی سزائے موت پر عمل درآمد کردیا گیا۔مجرم ریاض نے1995 میں گھریلو جھگڑے پر ایک شخص کو قتل کیا تھا جبکہ مبشر اور شریف نے 2012 میں ایک ٹیکسی ڈرائیور کو اغوا کرکے مار دیا تھا۔سینٹرل جیل ملتان میں مجرم ظفر اقبال کو پھانسی دی گئی۔مجرم نے 6سالہ بچی کو زیادتی کا نشانہ بنانے کے بعد قتل کردیا تھا۔جبکہ ڈکیتی کے دوران ایک شخص کو قتل کرنے والے مجرم وقار نذیر کی پھانسی پر عملدرآمد روک دیا گیا۔ مقتول کے لواحقین نے جیل حکام کو راضی نامہ پیش کردیا تھا۔۔ جس پر وقارکے بھائی نے خوشی کا اظہارکیا ہے۔ڈیرہ غازی خان میں بھی راضی نامہ پیش کیے جانے پر ایک پھانسی روک دی گئی۔مجرم نے اپنے بھتیجے کو قتل کیا تھا۔ڈسٹرکٹ جیل میانوالی میں قتل کے 2 مجرموں ظفر اقبال اور رب نواز کو تختہ دار پر لٹکادیا گیا۔ظفر اقبال نے 2003 میں اپنے والد اوررب نواز نے 2000 میں ایک خاتون کو قتل کیا تھا۔سینٹرل جیل فیصل آباد اور سینٹرل جیل گوجرانوالہ میں بھی قتل کے دو مجرموں کو پھانسیاں دے دی گئیں۔</TEXT>
