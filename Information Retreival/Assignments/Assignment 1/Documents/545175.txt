<DOCNO>545175</DOCNO>
<HL>واپدا ملازمین کے الیکٹرک سپلائی کمپنیوں کی نجکاری کیخلاف ملک بھر میں مظاہرے</HL>
<AUTHOR>روزنامہ پاکستان</AUTHOR>
<DATELINE> Pakistan 2015-11-17 04:16:46+05</DATELINE>
<TEXT>لاہور ( کامرس رپورٹر)واپڈا ملازمین الیکٹرک سپلائی کمپنیوں کی نج کاری کے خلاف ایک بار پھر سڑکوں پر آ گئے ۔ ملک بھر میں واپڈا کے ایک لاکھ 50 ہزار ملازمین نے گزشتہ روز دفاتر کی تالا بندی کرکے مظاہرے کئے اور ریلیاں نکالیں ۔ ملازمین نے ڈسکوز کے ہیڈ آفس سمیت ڈویژنل اور سب ڈویژنل دفاتر میں افسران کو داخل نہیں ہونے دیا ۔ ہڑتال کے باعث ملک بھر میں کام مکمل ٹھپ رہا جس کے باعث صارفین کو شدید مشکلات کا سامنا کرنا پڑا ۔ وہ ملازمین کے انتظار اور دفاتر کی تالا بندی ختم ہونے کا سارا دن انتظار کرتے رہے اور مایوس لوٹ گئے ۔ حکومت کے الیکٹرک سپلائی کمپنیوں آئیسکو ، لیسکو اور فیسکو کی مجوزہ نجکا ری کے خلاف واپڈا ہائیڈرو یونین کی جانب سے مسلسل ایک ہفتے کی ہڑتال کی کال دی گئی ہے ۔ صوبائی دارالحکومت سمیت ہزاروں کی تعداد میں کارکنوں نے احتجاجی جلسے ، جلوس نکالے لاہور میں واپڈا کے بزرگ رہنما خورشید احمد کی قیادت میں ہزاروں کارکنوں نے بختیار لیبر ہال سے احتجاجی جلوس نکالا جلوس مختلف سڑکوں سے ہوتے ہوئے ایوان اقبال کے باہر زبردست احتجاجی ریلی منقعد کی گئی ۔ ریلی میں واپڈا کے علاوہ مختلف قومی و صنعتی تنظیموں کے افراد نے بھی شرکت کی ۔ ریلی میں سیکرٹری جنرل انسانی حقوق کمیشن آف پاکستان ائی اے رحمان ، عابد حسن منٹو سینئر قانون دان اور سابق صدور سپریم کورٹ بار ایسوسی ایشن نے بھی شرکت کی ۔ اس موقع پر خطاب کرتے ہوئے خورشید احمدنے کہا کہ اگر چین میں ایک اب سے زائد بجلی کے صارفین کو سرکاری شعبہ کی ایک کمپنی چلا سکتی ہے تو پاکستان جو ایک ایٹمی طاقت ہے وہاں منافع بخش بجلی کی کمپنیوں کو سرکاری شعبہ میں کیوں نہیں چلایا جا سکتا ۔ انہوں نے کہا کہ حکومت عوام کو بنیادی حقوق فراہم کرنے والی کمپنی کو نج کاری کے حوالے نہ کرے انہوں نے کہا کہ ملتان ، کراچی اور راولپنڈی میں کمپنیوں کی نج کاری ناکام ہو چکی ہے اس کا اعتراف حکومت خود کرتی ہے اس کے بعد بھی وہی تجربہ پھر کیا جا رہا ہے ۔ انہوں نے کہا کہ اگر حکومت نے اپنا فیصلہ واپس نہ لیا تو اگلے مرحلہ میں احتجاج اس سے زیادہ بھی شدید ہو گا اور ایوانوں کی بجلی بھی بند کر دی جائے گی ۔</TEXT>
