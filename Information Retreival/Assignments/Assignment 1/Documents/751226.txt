<DOCNO>751226</DOCNO>
<HL>محنت کشوں کےعالمی دن پرصدرمملکت اوروزیراعظم کے پیغامات</HL>
<AUTHOR>اے آر وائی نیوز</AUTHOR>
<DATELINE> Pakistan 2018-05-01 10:16:29+05</DATELINE>
<TEXT>اسلام آباد : صدر پاکستان ممنون حسین اوروزیراعظم شاہد خاقان عباسی نے مزدوروں کےعالمی دن پر اپنے پیغام میں کہا کہ ملکی تعمیروترقی میں محنت کشوں کا کردارکلیدی ہے۔ صدرمملکت نے محنت کشوں کے عالمی دن پراپنے پیغام میں مزدوروں کو شاندار خراج تحسین پیش کرتے ہوئے کہا کہ یکم مئی قومی ترقی کے لیے نیک نیتی سے کام کرنے کے عہد کا دن ہے اورآجر کو یہ عہد کرنا ہوگا کہ وہ مزدوروں کے حقوق کی ادائیگی یقینی بنائے گا۔ ممنون حسین نے کہا کہ محنت کش نیک نیتی اوردیانت کی شاندارروایات کے امین ہیں، ملکی تعمیروترقی میں محنت کشوں کا کردارکلیدی ہے۔ صدرمملکت نے کہا کہ رسول اللہ ﷺ کے فرمان کے مطابق محنت کش اللہ کا دوست ہے، حدیث کے مطابق مزدور کا حق پسینہ خشک ہونے سے قبل ادا کرنا چاہیے، اسلام نے محنت کشوں کو جو حقوق دیے ہیں اس کی مثال نہیں ملتی۔ صدرممنون حسین کا مزید کہنا تھا کہ مزدوروں کے لیے تمام حکومتی پالیسیاں اسلام کے سنہری اصول پراستوار ہیں اور حالیہ بجٹ میں محنت کشوں کے معاوضوں میں معقول اضافہ بھی کیا گیا ہے۔ محنت کشوں کے عالمی دن پر وزیراعظم کا پیغام دوسری جانب وزیراعظم شاہد خاقان عباسی نے مزدوروں کے عالمی دن پر اپنے پیغام میں کہا کہ شکاگوکے محنت کشوں کی قربانی تاریخ کا اہم باب ہے۔ وزیراعظم پاکستان کا کہنا تھا کہ وفاقی حکومت صوبائی حکومتوں کے تعاون سے محنت کشوں کی بہبود اور ان کے اہل خانہ کا معیار زندگی بہتر بنانے کی غرض سے تمام اقدامات کرنے کے لیے پُرعزم ہے۔ خبر کے بارے میں اپنی رائے کا اظہار کمنٹس میں کریں۔ مذکورہ معلومات کو زیادہ سے زیادہ لوگوں تک پہچانے کے لیے سوشل میڈیا پر شیئر کریں۔</TEXT>
