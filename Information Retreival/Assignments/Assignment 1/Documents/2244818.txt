<DOCNO>2244818</DOCNO>
<HL>لو میرج موت کی شادی بننے لگی</HL>
<AUTHOR>نوائے وقت</AUTHOR>
<DATELINE> Pakistan 2012-10-15 00:59:08+05</DATELINE>
<TEXT>سلیم نازملتان لودھراںمیں پسند کی شادی پر دوہرے قتل کی واردات میں بھائی نے ساتھیوں کے ہمراہ بارہ بجے شب بہن اور اس کے خاوند کو موت کے گھاٹ اتار دیا۔ لودھراں کے نواحی علاقہ موضع شیر پور کی رہائشی روبینہ نے پہلے خاوند سے عدالت کے ذریعے طلاق لے کر صابر سے 8 ماہ قبل پسند کی شادی کر لی۔ جس کا اس کے والد اور بھائیوں کو رنج تھا۔ گزشتہ شب روبینہ اپنے خاوند صابر کے ہمراہ ملتان سے گھر آرہی تھی کہ چک نمبر 50/M کے قریب اس کے بھائی صابر وغیرہ نے فائرنگ کر کے صابر کو موت کے گھاٹ اتار ا اور بہن روبینہ کو بھی خنجر کے وارکر کے قتل کر دیا۔ جلال پور پیروالہ میں پسند کی شادی نہ ہونے پر نئی نویلی دلہن اور اس کے محبوب نے زہریلی گولیاں کھا لیں۔ دونوں ہسپتال میں دم توڑ گئے۔ موضع علی پور سادات کی بستی بھمٹ کا رہائشی 20 سالہ نوجوان محمد ندیم اور نوناری بستی چک نمبر84 ایم کی صائمہ ایک دوسرے سے محبت کرتے تھے۔ 3 ستمبر کو صائمہ کی شادی بستی ملکانی کے ابرار کے ساتھ ہوگئی۔ اگلے روز وہ واپس گھر آئی تو ساڑھے نو بجے کے قریب اپنے بھائی کے گھر جانے کا کہہ کر گھر سے باہر ندیم سے ملنے چلی گئی۔ شک ہونے پر اس کی ہمشیرہ رقیہ اور اس کے بھائی یوسف اور آصف زیر تعمیر مکان میں گئے تو وہاں پر موجود صائمہ اور ندیم ایک دوسرے کے ساتھ باتیں کر رہے تھے کہ ہم اس جہان کو چھوڑ کر جا رہے ہیں۔ رقیہ وغیرہ جب وہاں داخل ہوئیں تو صائمہ اور ندیم زہریلی دوا کھا چکے تھے۔ خانیوال سے ایک خبر کے مطابق پسند کی شادی نہ ہونے پر نوجوان نے لڑکی اور خود کو فائرنگ کر کے شدید زخمی کر دیا۔ بستی سیالہ آباد کے رہائشی اللہ دتہ کے 25 سالہ بیٹے محمد منور اور لودھی نگر کے رہائشی مرتضی لودھی کی 20 سالہ بیٹی عاصمہ سے تعلقات تھے۔ کچھ عرصہ قبل بھی مرتضیٰ لودھی کی شکایت پر منور کو سعودی عرب بھیج دیا گیا تھا اور چند روزقبل ہی واپس آیا تھا۔ عاصمہ منور کی ہمشیرہ کے پاس ٹیوشن پڑھتی تھی۔منور کے گھر والے موجود نہ تھے تو منور نے اس کا فائدہ اٹھاتے ہوئے عاصمہ کو گھر بلا لیا۔ جس کا علم عاصمہ کے والد کو ہوا جس نے تصدیق کےلئے ایک نوجوان کو منور کے گھر بھیجا تو منور نے پہلے ہی سے عاصمہ کو سینے پر گولی مار کر شدید زخمی کر دیا اور بعدازاں خود کو بھی گولی مار کر زخمی کر لیا۔ اس قسم کی خبریں روزانہ اخباروںمیں پڑھنے کو ملتی ہیں۔ پسند کی شادی کرنے والا جوڑا والدین کے ردعمل یا رشتہ داروں کے ظلم و ستم سے تنگ آکر میڈیا کا دروازہ کھٹکھٹانے یا خود کشی جیسے اقدام پر مجبور ہو جاتا ہے۔ پسند کی شادی بھی دو قسم کی ہوتی ہے۔ ایک وہ جس میں لڑکے اور لڑکی کی مرضی کے ساتھ ساتھ والدین کی رضا مندی بھی شامل ہوتی ہے۔ دوسری وہ جب والدین رشتہ کرنے یا اسے ماننے سے انکار کر دیں تو دونوں فریق انتہائی قدم اٹھانے پر مجبور ہو جاتے ہیں۔ جس کا خمیازہ انہیں تادیر بھگتنا پڑتا ہے۔ والدین کے ردعمل میں تو اکثر اوقات لڑکا اور لڑکی دونوں غیرت کے نام پر موت کی نیند سلادیئے جاتے ہیں۔ والدین کےلئے سوچنے کی بات یہ ہے لڑکا اور لڑکی دونوں انتہائی قدم اٹھانے پر مجبور کیوں ہوتے ہیں؟ یا انہیں ایسا کرنے کی ضرورت کیوں پیش آتی ہے۔ دوران فیچر ایک اور خبر پڑھنے کو ملی کہ پسند کی شادی کرنے والی خاتون کو پنچایت نے کالی قرار دے دیا۔ خاتون اپنے شہر سے بھاگ کر ملتان پہنچ گئی۔ عدالت نے خاتون کو دارلامان بھجوادیا۔ عدالت میں درخواست دائر کرتے ہوئے خاتون نے مو¿قف اختیار کیا کہ اس نے اپنی پسند سے ریاض سے شادی کر لی۔ اس پر اس کے والدین نے اسے کالی قرار دے کر قتل کرنے کا منصوبہ بنا لیا۔ سائلہ نے عدالت سے رجوع کر لیا اور دارلامان چلی گئی تاہم والد کی جانب سے پسند کی شادی قبول کر لینے اور کچھ نہ کہنے کی یقین دہانی پر سائلہ دارلامان سے واپس گھر چلی گئی مگروہاں صورتحال پھر تبدیل ہو گئی اور پنچایتی طورپر اسے قتل کرنے کا فیصلہ کر لیا گیا۔ سائلہ پھر گھر چھوڑ کر عدالت آ گئی۔ اس نے عدالت سے استدعا کی کہ اسے دارلامان بھیجا جائے۔ عدالت نے اس خاتون کو دارلامان بھیج دیا۔ پسند کی شادی کرنے کےلئے گھر سے بھاک جانے والی لڑکیوں کا مستقبل کیا ہوتا ہے؟ دیکھنے میں یہ آیا ہے بعض اوقات لڑکیاں جذبات کی رو میں بہہ کر گھر کی دہلیز پار کر تو لیتی ہیں پھر ساری عمر اسی دہلیز کو ترستی رہتی ہیں۔ یہ بات بھی مشاہدے میں آئی ہے کہ شادی کے کچھ عرصہ بعد ہی لڑکے یا سسرال کے تیور بدلنا شروع ہو جاتے ہیں اور لڑکی پر طرح طرح کے ظلم ڈھانا شروع کر دیتے ہیں۔ کشتی جلاکر آنے والی لڑکی کو نہ والدین قبول کرنے کو تیار ہوتے ہیں نہ ہی سسرال والے اسے اس کا مقام دیتے ہیں۔ عورت چاہے جس روپ میں بھی ہو گھر کی عزت اور غیرت کا نشان ہوتی ہے۔ عورت کے کردار سے ہی کسی خاندان کا وقار اور مستقبل وابستہ ہوتا ہے۔ یہی وجہ ہے جب کسی عورت کے قدم ڈگمگاتے ہیں تو گھر کی دیواریں زمین بوس ہو جاتی ہیںا ور اپنے ہی خون کے پیاسے ہو جاتے ہیں۔ کہیں کاروکاری کے نام پر تو کہیں ونی اور غیرت کے نام پر عورت قتل کر دی جاتی ہے۔ کہیں اس کا سہاگ اجاڑ دیا جاتا ہے۔ حالانکہ 2001 میں سپریم کورٹ یہ فیصلہ دے چکی ہے کہ قانون اور مذہب نام نہاد غیرت کے نام پر قتل کرنے کی اجازت نہیں دیتا ہے یہ دانستہ قتل (قتل عمد) ہے ۔ 2002 میں لاہور ہائی کورٹ کے ایک فیصلے کے مطابق غیرت کے نام پر قتل میں مذہب یا غیرت کی کوئی بات نہیں بلکہ یہ بدترین مردانہ اور منفی تعصب ہے لیکن جب اپنے معاشرے پر نظر ڈالتے ہیں تو ہمیں ایسے کئی واقعات دیکھنے او ر سننے کو ملتے ہیں۔ ہمارے مذہب اسلام میں پسند کی شادی کے حوالے سے کیا احکامات ہیں؟ قرآن و حدیث کی روشنی میں غازی عبدالرحمن قاسمی نے کہا نکاح صرف د و افراد کا ایک سماجی بندھن، ایک شخصی ضرورت، طبعی خواہش اور صرف ایک ذاتی معاملہ ہی نہیں ہے بلکہ یہ معاشرہ انسانی وجود کی بقاءکا ایک بنیادی ستون بھی ہے اور شرعی نقطہ نظر سے ایک خاص اہمیت و فضیلت کا حامل ہے۔ نکاح کی اہمیت اور اس کی بنیادی ضرورت کا اندازہ اس سے لگایا جا سکتا ہے کہ حضرت آدم کے وقت سے شریعت محمدی تک کوئی ایسی شریعت نہیں گزری جو نکاح سے خالی رہی ہو چنانچہ ہر شریعت میں مرد و عورت کا تعلق ایک خاص معاہدہ کے تحت شروع سے رہا ہے اور بغیر اس معاہدے کے مرد و عورت کا باہمی تعلق کسی بھی شریعت و مذہب نے جائز قرار نہیں دیا۔ البتہ اس معاہدہ کی صورتیں مختلف رہی ہیں اور اس کے شرائط و احکام میں تغیر و تبدل ہو تا رہا ہے۔ چنانچہ اس بارے میں اسلام نے جو شرائط مقرر کی ہیں جو احکام نافذ کئے ہیں اور جو قواعد و ضوابط وضع کئے ہیں وہ قرآن و حدیث میں موجو دہیں۔ اسلام نے نکاح میں مرد و عورت کو پسند اور ناپسند کا اختیار دیا ہے اور بالغہ عورت سے بغیر اس کی اجازت کے نکاح کرنے سے منع کیا ہے۔ تاہم جو لوگ اپنے گھروں سے بھاگ کر اپنی پسند کا نکاح کرتے ہیں اگر وہ نکاح غیر کفو میں ہوتو شرعاً باطل ہے ہاں والدین کی اجازت سے جائز ہوگا اور اگر وہ نکاح کفو میں ہوتو شرعاً وہ نکاح صحیح ہو گا تاہم اس قسم کا نکاح شریعت اور معاشرے کی نگاہ میں پسندیدہ نہیں ہے۔ اس لئے کہ شریعت نے جہاں نکاح میں عورت کی پسند اور ناپسند کو ملحوظ رکھا ہے وہاں ساتھ راستہ بھی بتا دیا کہ تمام معاملات والدین کے ہاتھوں سرانجام ہوں۔ سماجی کارکن اور کالم نگار حافظ معین خالد نے کہا مہذب معاشرہ کسی فرد کی معاشی، سیاسی اور سماجی حدود کو درست سمت پر متعین کرتے ہیں اور پھر اس کی تشکیل میں عورت کی حیثیت اور توقیر کو خاص اہمیت دیتے ہیں۔ ہم چونکہ پاکستانی معاشرے میں رہتے ہیں جس کی اپنی اقدار ہیں اور بحیثیت مسلمان ان اقدار کی پاسداری کرنا ہمارے فرائض میں شامل ہے۔ جہاں یہ معاشرتی اقدار مغربی اقدار کو اپناتی ہیں وہاں بگاڑ پیدا ہوتا ہے۔ ممتاز خاتون سکالر پروفیسر نجمہ تسنیم قریشی کا کہنا تھا پاکستان کی 65% آبادی دیہات میں رہتی ہے۔ جہاں تعلیم نہ ہونے کے برابر ہے۔ پر شاہی نظام ہے فیصلوں پر کامل اختیار مردوں کے پاس ہے۔ غربت کا تناسب بہت زیادہ ہے ۔ ہمارے معاشرے کی اخلاقی اقدار کے سامنے پسند کی شادیوں کی بڑھتی ہوئی تعداد بہت بڑا چیلنج ہے۔ اس میں کوئی شک نہیں کہ لڑکے اور لڑکی کی شادی کرتے وقت والدین اور بزرگوں کی یہ ذمہ داری ہے کہ وہ ان کی رائے اور پسند کا احترام ضرور کریں۔ ہمارا مذہب اسلام بھی اس کی اجازت دیتا ہے لیکن جب بھی نوجوان نسل اپنے و الدین کے سامنے اپنی مرضی کا اظہار کرتی ہے تو والدین بعض اوقات انہیں نادان، ناسمجھ اور خود سر کہہ کر اپنی مرضی مسلط کرنے کی کوشش کرتے ہیں۔ بعض اوقات پسند کی شادی کو والدین کی جانب سے ارینج میرج کی شکل نہ دینے کی وجہ سے لڑکے اور لڑکی کا تضاد معاشی تفرقات سٹیٹس کا سلسلہ بھی اسکی بنیادی وجوہات بن جاتی ہیں۔ تحریک انصاف جنوبی پنجاب خواتین کی رہنما ڈاکٹر روبینہ اختر نے کہا اگر ہم اپنے گردوپیش پر نظر دوڑائیں تو اکثر والدین یہ کہتے ہیں کہ ہمارے بچے گھر سے سکول کالج کے علاوہ کہیں نہیں گئے لیکن وہ یہ امر بھول جاتے ہیں کہ گھر میں موجود ٹی وی کیبل، نیٹ ورک چینل نے منفی اثرات معاشرے پر مرتب کرتے ہوئے نئی نسل خصوصاً لڑکیوں اور لڑکوں کو من مانی اور گمراہی کے اندھیروں میں دھکیل دیا ہے۔ بعض اوقات ان کےلئے واپسی کا کوئی راستہ نہیں ہوتا ۔ ہمارے ہاں جنریشن گیپ موجود ہے۔ والدین اپنے بچوں کو ان کی پسند کے مطابق اشیائ، تعلیم، کھیل، مشاغل تو مہیا کر دیتے ہیں لیکن انہیں وہ مناسب وقت نہیں دیتے نہ ان کے خیالات، احساسات، جذبات کو جاننے یا سمجھنے کی کوشش کرتے ہیں جس کی فی زمانہ بہت زیادہ اہمیت اور ضرورت ہے۔ تاکہ انہیں زندگی کے عملی تقاضوں کی اونچ نیچ سے بروقت آگاہی اور رہنمائی حاصل ہو۔ رابعہ منال خان ایڈووکیٹ نے کہا پسند کی شادی زیادہ پائیدار نہیں ہوتی اس کی وجہ ایک تو فیصلہ صرف دل کا ہوتا ہے ۔ دماغ کا نہیں ہوتا۔ جبکہ شادی شدہ زندگی گزارنے کےلئے بہت Compromise اور مصلحت سے کام لینا پڑتا ہے۔ ایک بڑی وجہ یہ بھی ہوتی ہے کہ اس میں بڑوں کی رضا مندی شامل نہیں ہوتی تو تنازعات کی صورت میں کوئی صلح کرانے والا نہیں ہوتا اور ہر روز فریقین احساس کمتری کا شکار ہوتے ہیں تاہم اس میں انسانی جبلت کا عنصر زیادہ ہے نہ کہ محبت کا قصور ہے۔ افسوس اس بات کا ہے کہ کبھی کسی نے ان واقعات کے پس پردہ محرکات پر غور کرنے کی کوشش نہیں کی ۔ حالانکہ ان عوامل کو نظر انداز نہیں کیا جا سکتا جو ان واقعات کا موجب بنتے ہیں۔ مذہب سے دوری والدین کی مصروفیات اور عدم توجہی ، گھریلو ماحول اور سب سے بڑھ کر آج کا الیکٹرانک میڈیا، موبائل فونز جس نے نوجوان نسل کا مستقبل خطرے میں ڈال رکھا ہے۔ یہ بھی حقیقت ہے کہ جدید ایجادات دور حاضر کی ضرورت بن کر رہ گئی ہے۔ لیکن ان کے منفی اثرات سے چشم پوشی جرائم کے ساتھ ساتھ رانجھوں ا ور ہیروں کی تعداد میں بھی اضافہ کر رہی ہے۔ معروف قانون دان احمد ہارون ثاقب نے اس حوالے سے کہا پسند کی شادی کا انجام اچھا بھی ہوتا ہے اور برا بھی۔ میرے مشاہدے کی بات ہے کہ آج کل نوجوان لڑکوں اور لڑکیوں میں کورٹ میرج کا رجحان بڑھ رہا ہے۔ جہاں نوجوانوں کو یہ موقع نہیں ملتا وہ خود کشی جیسے اقدام کا سہارا لے کر ایک دوسرے پر مرمٹتے ہیں۔ اگر والدین بچوں کی مرضی کو مدنظر رکھ کر فیصلے کریں تو شاید ایسی صورتحال سے انہیں واسطہ نہ پڑے۔ معروف سماجی ورکر اور لائنز کلب کے سابق ڈسٹرکٹ گورنر محمد افضل سپرا کا کہنا تھا کہ اکثر ایسی شادیاں ناکامی سے دوچار ہوتی ہیں جن میں والدین کی مرضی کا دخل نہیں ہوتا کیونکہ شادی سے پہلے دونوں کی آنکھوں پر محبت اور وفا کا بھوت سوار ہوتا ہے جو شادی کے فوراً بعد ہی رفو چکر ہو جاتا ہے اور نتیجہ بھیانک دیکھنے میں آتا ہے۔ یہ بھی دیکھنے میں آتا ہے کہ جن شادیوں میں والدین کی مرضی شامل ہوتی ہے بعض اوقات ان کا انجام بھی طلاق کی صورت میں سامنے آتا ہے۔ کہیںجہیز کی کمی وجہ بنتی ہے تو کہیں سسرال کا گھٹن زدہ ماحول وجہ تنازعہ بن جاتا ہے۔ کالم نگار فرخ زبیر اور فہیم چغتائی کی رائے تھی کہ بھارتی ثقافت ہماری ثقافت پر گہرے اثرات مرتب کر رہی ہے نوجوان نسل اس سے زیادہ متاثر ہو رہی ہے۔ دراصل نوجوان لڑکے ہوں یا لڑکیاں عمر کے جس دور سے گزر رہے ہوتے ہیں ان میں جذبات و احساسات کا سمندر موجزن ہوتا ہے لیکن وہ مستقبل کی فکرسے عاری ہوتے ہیں۔ انہیں نتائج کی پرواہ نہیں ہوتی وہ محبت کو پانے اور ناکامی کے بعد کچھ بھی کرگذرتے ہیں۔ ہمیں دوسرے کو دوش دے کر بری الذمہ نہیں ہو سکتے کہ اس میں الیکٹرانک میڈیا، بھارتی ثقافت یا موبائل فونز کا کردار ہے۔ سوچنے کی بات یہ ہے کہ والدین خود نوجوان نسل کو کیسا ماحول فراہم کر رہے ہیں۔ جیسا بیج بوئیں گے فصل بھی تو ویسی ہی اُگے گی؟</TEXT>
