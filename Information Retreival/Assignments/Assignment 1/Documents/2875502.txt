<DOCNO>2875502</DOCNO>
<HL>ٹیکس نامنظور، سی این جی ایسوسی ایشن کا ملک گیر احتجاج</HL>
<AUTHOR>دنیا نیوز</AUTHOR>
<DATELINE> Pakistan 2012-06-06 00:00:00+05</DATELINE>
<TEXT>آل پاکستان سی این جی ایسوسی ایشن نے بجٹ میں سی این جی سیکٹر پر سیس نافذ کئے جانے کے فیصلے پر احتجاجا سی این جی اسٹیشن غیر معینہ مدت کے لئے بند کر دیئے۔ فنانس بل میں سی این جی سیکٹر پر سیس تجویز کرنے پر آل پاکستان سی این جی ایسوسی ایشن کی طرف سے دی گئی کال کے مطابق کراچی ،فیصل آباد کوئٹہ سمیت ملک کے دیگر شہروں میں ہڑتال کی گئی ۔ اس سے پہلے توانائی بحران پر قابو پانے کے لئے حکومت یہ کام کرتی آئی ہے۔ اسٹیشن کسی وجہ سے بند ہوں اس کی مشکل تو عوام نے ہی بھگتنی ہے۔ لاہور میں سی این جی اسٹیشن مالکان اور کارکنوں نے شادمان چوک پر مظاہرہ کیا اور ٹائر جلا کر سڑک بلاک کر دی۔ مظاہرین کا کہنا تھا کہ ہفتہ وار تین روزہ لوڈ شیڈنگ سے ان کے کاروبار پہلے ہی تباہ ہو چکے ہیں اگر بجٹ میں تجویز کردہ گیس سرچارج لاگو کر دیا گیا تو کاروبار کرنا ناممکن ہو جائے گا۔ مظاہرین کا کہنا تھا کہ ایل پی جی مافیا کو نوازنے کے لیے مخصوص لابی سی این جی کے خلاف سازش کر رہی ہے۔ سی این جی ایسوسی ایشن کی جانب سے کل صبح چھ بجے سے تمام سی این جی اسٹیشنز نہ کھولنے کا اعلان کیا گیا ہے۔ سی این جی ایسوسی ایشن کا موقف ہے کہ سیس نافذ کئے جانے سے پیٹرول اور گیس کی قیمتوں کا فرق چند روپوں کا رہ جائے گا۔ عوام کو یہ مشکل مہنگائی کی صورت میں نظر آئے گی۔ حکومت کا موقف ہے کہ سی این جی پر گاڑیاں چلانا اسے ضائع کرنا ہے۔</TEXT>
