<DOCNO>2078114</DOCNO>
<HL>جیو پر توہین آمیز پروگرام کیخلاف کئی شہروں میں مظاہرے، ریلیاں</HL>
<AUTHOR>نوائے وقت</AUTHOR>
<DATELINE> Pakistan 2014-05-17 05:23:38+05</DATELINE>
<TEXT>لاہور+ اسلام آباد (سپیشل رپورٹر+ اپنے نامہ نگار سے+ نامہ نگاران+ ایجنسیاں) جیو پر توہین آمیز پروگرام نشر ہونے کیخلاف فیصل آباد سمیت کئی شہروں میں گزشتہ روز احتجاجی مظاہرے کئے گئے اور ریلیاں نکالی گئیں اور جیو کیخلاف زبردست نعرے بازی کی گئی۔ اس موقع پر جیو کیخلاف مذمتی قراردادیں بھی منظور کی گئیں جبکہ اسلام آباد میں پیمرا کے دفتر کے سامنے بھی مذہبی جماعتوں کے کارکنوں کی جانب سے مظاہرہ کیا گیا۔ احتجاجی مظاہروں کے دوران مقررین کا کہنا تھا کہ میڈیا کو قانونی اور اخلاقی ضابطوں کا پابند بنایا جائے۔ جیو پر توہین آمیز پروگرام کے نشر ہونے کی شدید مذمت کرتے ہیں۔ اس چینل پر فوری پابندی لگائی جائے۔ توہین آمیز پروگرام سے لاکھوں مسلمانوں کے جذبات مجروح ہوئے ہیں، ذمہ داروں کیخلاف سخت کارروائی ہونی چاہئے جبکہ جماعۃ الدعوۃ، تحریک حرمت رسولؐ، سنی اتحاد کونسل، سنی تحریک، الحمدیہ سٹوڈنٹس اور دیگر مذہبی جماعتوں نے لاہور، گوجرانوالہ، حافظ آباد سمیت کئی شہروں میں احتجاجی مظاہرے کئے اور ریلیاں نکالیں اور مذمبی قراردادیں منظور کی گئیں۔ لاہور میں طاہر ظاہر کی قیادت میں نہر کا پل دھرم پورہ سے پریس کلب تک ریلی نکالی گئی، حکومت سے جیو کا لائسنس منسوخ کرنے کا مطالبہ کیا گیا۔ شرکاء نے پلے کارڈ اٹھا رکھے تھے جن پر مختلف نعرے درج تھے۔ علاوہ ازیں ورلڈ پاسبان ختم نبوت کے سینکڑوں کارکنوں نے جامعہ رحمانیہ عبدالکریم روڈ سے چوک لاہور ہوٹل تک احتجاجی ریلی نکالی۔ لاہور میں سب سے بڑا مظاہرہ جماعۃالدعوۃ کی جانب سے چوبرجی چوک میں کیا گیا جس میں ہزاروں افراد نے شرکت کی۔ مظاہرین نے ہاتھوں میں پلے کارڈز اور بینرز اٹھا رکھے تھے۔ احتجاجی مظاہرہ سے امیر جماعۃ الدعوۃ پاکستان پروفیسر حافظ محمد سعید، قاری محمد یعقوب شیخ، رہنما مولانا سیف اللہ خالد، شیخ نعیم بادشاہ، رائو طاہر شکیل ایڈووکیٹ، مولانا ادریس فاروقی، ثناء اللہ فاروقی، محمد بلال و دیگر نے خطاب کیا۔ حافظ محد سعید نے اپنے خطاب میں کہاکہ جیو ٹی وی اس وقت اللہ تعالیٰ کی پکڑ میں ہے۔ قوم کو فکری انتشار میںمبتلا نہ کیا جائے۔ انہوںنے کہاکہ جیو ٹی وی نے پاکستان کی نظریاتی سرحدوںکے تحفظ کی بجائے اسے توڑنے کا کام کیا ہے۔ حکومت کو فوری طور پر مضبوط پالیسی وضع کرنی چاہئے اور ان گستاخیوں کا سلسلہ بند کروانا چاہئے۔ حکومت، پیمرا اور چینلوں کے ذمہ داران معاملات کی اصلاح کیلئے اپنی ذمہ داریاں ادا کریں۔ الامۃ لائرز فورم کے رہنما رائو طاہر شکیل ایڈوکیٹ نے کہا کہ جیو کی اس گستاخی کیخلاف وکلاء بھر پور تحریک چلائیں گے۔ سنی اتحاد کونسل کے زیراہتمام ملک گیر یومِ احتجاج منایا گیا۔ نیز جمعہ کے اجتماعات میں جیو پر نشر ہونے والے توہین آمیز پروگرام کے خلاف مذمتی قراردادیں منظور کی گئیں اور اہلسنّت کی دو لاکھ سے زائد مساجد میں کروڑوں نمازیوں سے جمعہ کے اجتماعات میں جیو کے بائیکاٹ کا حلف لیا گیا۔ فیصل آباد میں صاحبزادہ حسن رضا کی قیادت میں چوک گھنٹہ گھر تک احتجاجی ریلی نکالی گئی۔ چیئرمین سنی اتحاد کونسل صاحبزادہ حامد رضا نے اجتماع سے خطاب کرتے ہوئے کہا کہ اہل بیت و صحابہ کی توہین کرنیوالوں کو معاف نہیں کرسکتے۔ علاوہ ازیں تحریک حرمت رسولؐ میں شامل مختلف جماعتوں کے قائدین نے کہا ہے کہ آزادی اظہار رائے کی آڑ میں ایسی گستاخیوں کی کسی صورت اجازت نہیں دی جاسکتی۔ صحابہ کرامؓ کی توہین پر معافی کا اختیار کسی کے پاس نہیں۔ گستاخانہ ویڈیو کی وجہ سے یوٹیوب بند ہو سکتی ہے تو جیو پر پابندی کیوں نہیں لگائی جا سکتی؟ ان خیالات کا اظہار کنوینر مولانا امیر حمزہ، علامہ ابتسام الہیٰ ظہیر، حافظ عبدالغفار روپڑی، قاری محمد یعقوب شیخ، شیخ نعیم بادشاہ، حافظ محمد اشرف طاہر، ڈاکٹر مرتضیٰ، مولانا محمد قاسم و دیگر نے مشترکہ پریس کانفرنس کے دوران کیا۔ مولانا امیر حمزہ نے گفتگو کرتے ہوئے کہاکہ تین دن گزر گئے جیو ٹی وی کی گستاخی پر پیمرا نے کوئی کردار ادا نہیں کیا۔ پاکستانی قوم اس گستاخی کو کبھی معاف نہیں کرے گی ۔ جیو چینل کو فی الفور بند کیا جائے۔ علامہ ابتسام الہی ظہیر نے کہا کہ آزادی اظہار رائے یہ نہیں کہ کوئی صحابہ کرام اور اہلبیت رضوان اللہ علیھم اجمعین کی گستاخیاں شروع کردے۔ انہوں نے کہا کہ اس پروگرام میں جو بھی لوگ ملوث ہیں انکو سزا دی جائے۔ حافظ عبدالغفار روپڑی نے کہا کہ حکمران اگر جیو کی گستاخی پر نوٹس لیکر کارروائی نہیں کرتے تو قیامت کے د ن وہ بھی برابر کے مجرم ہوں گے۔ علاوہ ازیں جیو کے مارننگ پروگرام میں توہین آمیز پروگرام کرنے پر سیشن کورٹ میں دائر درخواست پر سماعت آج 17 مئی کو ہوگی۔ ایڈیشنل سیشن جج نے تھانہ پرانی انارکلی پولیس سے آج رپورٹ طلب کر رکھی ہے۔ نمائندگان کے مطابق گوجرانوالہ میں مختلف مذہبی جمجاعتوں کی جانب سے ریلیاں نکالی گئیں اور احتجاجی مظاہرے کئے گئے۔ خطبات جمعہ میں علمائے کرام نے کہا کہ ملک میں سیکولرازم کے فروغ کیلئے یہود و نصاریٰ کے ایجنٹوں کا کردار ادا کر رہے ہیں۔ شیعہ علماء کونسل کی طرف سے سید سبطین شاہ کی قیادت میں احتجاجی ریلی نکالی گئی۔ سنی اتحاد کونسل کے زیراہتمام نماز جمعہ کے بعد تمام مساجد کے باہر احتجاجی مظاہرے کئے گئے اور جیو کیخلاف نعرے بازی کی گئی۔ مرکزی جامع مسجد نور میں احتجاجی جلسہ منعقد ہوا۔ مولانا محمد اکبر نقشبندی نے کہا کہ جیو نے دینی اقدار، اسلامی تعلیمات اور اخلاقی روایات کی دھجیاں اڑانے کی انتہا کردی ہے۔ واربرٹن میں ایک احتجاجی جلوس مقامی امام بارگاہ سے نکالا گیا جس کی قیادت سید عارف حسین نقوی نے کی۔ مریدکے میں بھی نماز جمعہ کے بعد مساجد کے باہر احتجاجی مظاہرے کئے گئے اور جیو کیخلاف مذمتی قراردادیں منظور کی گئیں۔ سانگلہ ہل میں جماعت اہلسنت اور انجمن میلاد مصطفی کے زیراہتمام اجتماعات میں مذمتی قراردادیں منظور کی گئیں۔ جامعہ مسجد رضوی سے احتجاجی ریلی نکالی گئی۔ گگو منڈی میں بھی مختلف مذہبی تنظیموں نے احتجاجی مظاہرے کئے جبکہ بار ایسوسی ایشن وزیر آباد کے ممبر مبشر حسین چیمہ نے جیو کی ٹیم، وینا ملک اور اسکے شوہر کے خلاف مقدمہ درج کرنے سے انکار پر ایس ایچ او تھانہ سٹی کے خلاف ایڈیشنل سیشن جج وزیر آباد کی عدالت میں درخواست دائر کر دی۔ 20 مئی کو ایس ایچ او کو طلب کر لیا گیا ہے۔ ادھر جھبراں میں بھی احتجاجی مظاہرہ کیا گیا۔ حافظ آباد میں سنی تحریک، جماعت الصفہ اورعالمی تنظیم اہل سنت سمیت مختلف دینی مذہبی جماعتوں نے احتجاجی مظاہرہ کرتے ہوئے ریلیاں نکالیں اور جیو اور اس کی انتظامیہ کے خلاف شدید نعرے بازی کی۔ سنی تحریک اور جماعت الصفہ کے زیراہتمام ایک بڑی ریلی جامع مسجد الفاروق سے نکالی گئی۔ رہنمائوں نے جیو کیخلاف قراردادمذمت پاس کروائیں۔ ننکانہ صاحب میں انجمن جعفریہ الائنس کے زیر اہتمام امابارگا ہ قصر فاطمہ سے بیری والا چوک ننکانہ صاحب تک ایک احتجاجی ریلی نکالی گئی۔ ریلی میں مرد و خواتین کے ساتھ ساتھ بچوں کی بھی بڑی تعداد نے شرکت کی۔ مانانوالہ میں تحریک منہاج القرآن مانانوالہ کے زیراہتمام لاری اڈہ سے چوک مصطفیٰ مانانوالہ تک ایک احتجاجی ریلی نکالی گئی۔ ریلی کے شرکاء نے جیوکے خلاف پلے کارڈ اٹھا کرشدید نعرے بازی کی۔ شیخوپورہ میں مرکزی انجمن تاجران کے زیراہتمام احتجاجی ریلی نکالی گئی جبکہ موبائل مارکیٹ اور لاہور روڈ کے دکانداروں نے ہڑتال کی اور بینرز اور کتبے اٹھا کر احتجاج کیا۔ خوشاب، جھنگ، فیصل آباد، بہاولپور، اوکاڑہ، چنیوٹ اور دیگر شہروں میں بھی مختلف مذہبی جماعتوں اور سول سوسائٹی کی طرف سے احتجاجی مظاہرے کئے گئے اور جلوس نکالے گئے۔ ادھر سندھ ہائیکورٹ میں جیو پر توہین آمیز مواد چلانے کے خلاف پٹیشن دائر کردی گئی۔ ایڈووکیٹ محفوظ یار خان نے درخواست میں مؤقف اختیار کیا کہ جیو ٹی وی پر چلنے والے توہین آمیز پروگرام سے عوام کے جذبات مجروح ہوئے ہیں۔</TEXT>
