<DOCNO>1986086</DOCNO>
<HL>پروفیشنل ٹیکس مسترد، وکلا تنظیموں نے ملک گیر احتجاج کا اعلان کر دیا</HL>
<AUTHOR>نوائے وقت</AUTHOR>
<DATELINE> Pakistan 2015-06-26 04:37:48+05</DATELINE>
<TEXT>لاہور (وقائع نگار خصوصی) وکلا تنظیموں نے پروفیشنل ٹیکس کے نفاذ کو مسترد کرتے ہوئے اس کے خلاف ملک گیر احتجاج کا اعلان کر دیا۔ پاکستان بار کونسل کے وائس چئیرمین اعظم نذیر تارڑ، لاہور ہائی کورٹ بار کے صدر پیر مسعود چشتی، لاہور بار کے صدر اشتیاق اے خان اور لاہور ٹیکس بار کے صدر منشا سندھو سمیت دیگر وکلاء نمائندوں نے پروفیشنل ٹیکس کے خلاف مشترکہ پریس کانفرنس سے خطاب کیا۔ وکلاء عہدیداروں نے کہا کہ بجٹ میں بابو نے اینٹری ڈالی ممبران اسمبلی نے ربڑ سٹیمپ کا کردار ادا کرتے ہوئے اس کو منظور کر لیا جس کی وکلاء پرزور مذمت کرتے ہیں۔ وکلاء کے تمام تر تحفظات کے باوجود فنانس بل میں پروفیشنل ٹیکس کی منظوری حکومتی ہٹ دھرمی ہے۔ حکومت نے پروفیشنل ٹیکس واپس نہ لیا تو قانونی چارہ جوئی بھی کریں گے اور ملک گیر تحریک بھی چلائی جائے گی۔</TEXT>
