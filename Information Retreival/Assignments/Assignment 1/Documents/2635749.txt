<DOCNO>2635749</DOCNO>
<HL>وزیراعظم آزاد کشمیر کی ہدایت پر 24 اکتوبر کو آزاد حکومت کا یوم تاسیس جوش وجذبے ، ملی بیداری کیساتھ منایا جائیگا، 27 اکتوبر کو مقبوضہ کشمیر میں بھارتی فوج کشی کیخلاف یوم سیاہ منایاجائیگا، عام ہڑتال کے موقع پر ضلعی، تحصیل، سٹی مقامات پر جلسے جلوس ریلیاں نکالی، احتجاجی مظاہرے اور دھرنے دیئے جائینگے، اقوام متحدہ کے مشن دفاتر میں بھارتی دہشت گردی، انسانی اور شہری حقوق کی بدترین خلاف ورزیوں پر سیکرٹری جنرل بان کی مون کے نام احتجاجی میمورنڈم پیش کیا جائیگا</HL>
<AUTHOR>اردو پوائنٹ</AUTHOR>
<DATELINE> Pakistan 2013-10-12 15:39:14+05</DATELINE>
<TEXT>مظفرآباد(اُردو پوائنٹ تازہ ترین اخبار۔ 12اکتوبر 2013ء) وزیراعظم آزادکشمیر چوہدری عبدالمجید کی ہدایت پر 24 اکتوبر کو آزاد حکومت کا یوم تاسیس انتہائی جوش جذبے ملی بیداری سے منایا جائیگا جبکہ 27 اکتوبر کو مقبوضہ کشمیر میں بھارت کی جانب سے بلا جواز فوج کشی کے خلاف ریاست جموں و کشمیر کے دونوں اطراف، پاکستان کے چاروں صوبوں اور دنیا بھر میں یوم سیاہ منایا جائے گا، گزشتہ روز آزاد حکومت کے یوم تاسیس کی تقریبات اور 27اکتوبر کو بھارت کے خلاف کشمیریوں کے یوم سیاہ کی تفصیلات بتاتے ہوئے پاکستان پیپلز پارٹی آزادکشمیر کے میڈیا ایڈوائز شوکت جاوید نے کہا کہ آزادحکومت کے یوم تاسیس کے موقع پر پروقار تقریبات کا انعقاد کر کے تحریک آزادی کشمیر کے لیئے گرانقدر خدمات اور مثالی جدوجہد کے ذریعے قربانیاں پیش کرنے والوں کو خراج عقیدت پیش کیا جائے گا اسی طرح 27اکتوبر کو مقبوضہ کشمیر میں بلاجواز فوج کشی کے ذریعے ریاستی دہشت گردی، انتہاپسندی، بنیادپرستی اور توسیع پسندانہ عزائم کے مطابق غاصبانہ قبضہ برقرار رکھنے کے خلاف ریاست جموں و کشمیر کے دونوں اطراف ، پاکستان کے چاروں صوبوں سمیت دنیا بھر میں کشمیری عوام متحد ہو کر یوم سیاہ منائیں گے جس کا مقصد عالمی برادری کی توجہ مقبوضہ کشمیر میں قابض افواج کی دہشت گرد کارروائیوں پر مبذول کروا کر اقوام متحدہ کے چارٹر ، سکیورٹی کونسل کی منظور شدہ قراردادوں کے مطابق کشمیری عوام کو ان کا پیدائشی حق، حق خود ارادیت دلوانے کا جائز اور پرانا مطالبہ دہرانا ہے، یوم سیاہ کے موقع پر عام ہڑتال ہو گی کاروباری مراکز بند رہیں گے تمام ضلعی، تحصیل، سٹی مقامات پر جلسے جلوس ریلیاں احتجاجی مظاہرے اور دھرنے دیئے جائیں گے، احتجاجی مظاہروں کے بعد شرکاء ہاتھوں میں سیاہ جھنڈے اٹھا کر پیدل مارچ کرتے ہوئے اقوام متحدہ کے مشن دفاتر میں جا کر بھارتی دہشت گردی، انسانی اور شہری حقوق کی بدترین خلاف ورزیوں پر سیکرٹری جنرل بان کی مون کے نام احتجاجی میمورنڈم پیش کریں گے، یوم سیاہ کی سب سے بڑی ریلی دارالحکومت مظفرآباد سے نکالی جائے گی جس کی قیادت وزیراعظم آزادکشمیر چوہدری عبدالمجید اور سیاسی جماعتوں کے نمائندگان، تمام مکاتب فکر کے زعماء کریں گے، شوکت جاوید نے کہا کہ آزادکشمیر کی سرحدوں پر بھارت کی جانب سے آئے روز عسکری جارحیت نہتے عوام پر گولہ باری، عالمی قوانین کی خلاف ورزیاں، اقوام عالم اور بااثر ممالک کے غیر جانبدار کردار پر سوالیہ نشان ہیں اسی لیئے کشمیری عوام اب پہلے سے زیادہ اتحاد و اتفاق سے عالمی سطح پر اپنی صدائے احتجاج بلند کریں گے اگر بھارت کو ریاستی دہشت گردی اور عسکری جارحیت کے ارتکاب سے نہ روکا گیا تو دو ایٹمی ممالک کے درمیان بڑھتی ہوئی کشیدگی خطرے کا الارم ہے جو ایٹمی جنگ شروع ہونے کا سبب بن سکتی ہے، بھارتی آرمی چیف کی جانب سے بہادر افواج پاکستان اور قومی سلامتی کے اداروں پر دہشت گردوں کو تحفظ فراہم کرنے کا الزام جھوٹ کا پہاڑ بھی ہے اور روائتی الزام تراشی اور پاکستان دشمنی کا ثبوت بھی تاہم چیف آف آرمی سٹاف جنرل اشفاق پرویز کیانی کی طرف سے جراتمندانہ موقف اٹھارہ کروڑ پاکستانی اور کشمیری عوام کی ترجمانی کرتا ہے بھارت اقوام متحدہ سے غیر جانبدار تحقیقات کی پیشکش کو ٹھکرا کر خود مجرمانہ اور دہشتگرد ذہنیت کا ثبوت فراہم کر رہا ہے، انہوں نے کہا کہ پاکستان نے ہمیشہ بھارت کے ساتھ اچھے ہمسائے کی طرح رہنے کے لیئے بے شمار فورمز پر لچک کا مظاہرہ کیا، اقدامات برائے بحالی اعتماد اور کمپوزٹ ڈائیلاگ، تجارت، وفود کے تبادلوں کے ذریعے بڑھتی ہوئی کشیدگی کو کم کرنے کے لیئے ہمیشہ پہل کی لیکن بھارت نے اس کے جواب میں کبھی بھی مثبت پالیسیاں اختیار نہیں کیں بلکہ پیس پراسس کو ڈھال کے طور پر استعمال کرتے ہوئے مسئلہ کشمیر کے باوقار حل کی ساری کوششوں کو سبوتاژ کیا اس وقت بھی بھارت نہ صرف بلوچستان میں دہشت گرد کاروائیوں کی پشت پناہی کر رہا ہے، مقبوضہ کشمیر میں ماورائے عدالت قتل عام، حریت قیادت پر قاتلانہ حملے، بلاجواز گرفتاریاں، خواتین کی عصمت دری، کریک ڈاؤن، کرفیو کا نفاذ روزانہ کا معمول بن چکا ہے اور اب بھارتی قیادت گھسے پٹے ہوئے الزامات عائد کر کے اپنی انتخابی مہم کے لیئے ماحول سازگار کر رہی ہے مسئلہ کشمیر اب یا کبھی نہیں کے فیصلہ کن مراحل میں داخل ہو چکا ہے اسی لیئے ایک منظم سازش کے تحت وزیراعظم پاکستان میاں محمد نوازشریف کے دورہ امریکہ کے موقع پر پاکستان اور مقبوضہ کشمیر میں بیک وقت ایسی خونریز کاروائیاں رونما ہوئیں جس سے قومی مفاد کو زک پہنچا ہے تاہم پاکستانی حکومت ، سیاسی و عسکری قیادت اہل کشمیر کے لیئے ہمیشہ اصولی موقف پر قائم رہی ہے اور لاکھ حربوں کے باوجود کشمیری قوم کو آزادی کی نعمت سے کوئی طاقت نہیں روک سکتی۔</TEXT>
