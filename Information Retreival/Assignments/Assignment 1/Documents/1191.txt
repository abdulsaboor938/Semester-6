جرائم کے خلاف جنگ جیتنے کے لیے قانون پسند شہریوں کا احترام لازم ہے: آئی جی سندھ
کراچی: آئی جی سندھ ڈاکٹرسید کلیم امام نے محکمانہ سطح پرپوسٹنگ پانے والے ڈی آئی جیزا ورایس ایس پیز کے ساتھ سینٹرل پولیس آفس کراچی میں ایک اجلاس کیا اور امن وامان کی صورتحال پر کنٹرول سمیت دیگر اقدامات پر رہنما ہدایات دیں، انہوں نے عوام اور پولیس کے مابین دوستانہ ماحول کے فروغ اور پائیدار روابط کے قیام پر بھی زور دیا۔ تفصیلات کےمطابق سنٹرل پولیس آفس میں ہونے والے اجلاس میں انہوں نے کہا کہ پولیس پالیسی اورحکمت عملی پر عمل درآمدی اقدامات پر کسی بھی قسم کا سمجھوتہ نہ کیا جائے اور آزاد وغیرجانبدار رہتے ہوئے فرائض منصبی کی ادائیگیوں کو بغیر کسی دباؤ کے بطریق احسن مؤثر اورنتیجہ خیز بنایا جائے۔ آئی جی سندھ کا کہنا تھا کہ متعلقہ ایریاز کا وزٹ کریں اور مختلف کمیونٹیز سے ملاقات کرکے ان کے مسائل کے حل کے حوالے سے اپنی تمام ترپیشہ ورانہ صلاحیتوں اور تجربے کو بروئے کار لائیں اور اس کے تناظر میں باقاعدہ کیریئر پلان ترتیب دیں۔ انہوں نے کہا کہ ایس ایچ اوز کی تقرریوں وتبادلوں کے عمل میں میرٹ اور اہلیت اور کارکردگی کو پرکھتے ہوئے مجموعی اقدامات اٹھائیں تاہم ضروری ہے کہ جملہ اقدامات میں مفاد عامہ کا خاص خیال رکھا جائے۔ سید کلیم امام نے مزید کہا کہ کہ پولیس کارکردگی میں اضافے کے لیے ضرورت اس امر کی ہے کہ علاقوں کی سطح پر کمیونٹی پولیسنگ کو ناصرف فروغ دیا جائے بلکہ تمام تر راست اقدامات میں دیانت داری اور سنجیدگی کو ترجیح بھی دی جائے۔ ڈاکٹرسیدکلیم امام کا کہنا تھا کہ علاقوں میں آباد لوگوں کے مسائل سنیں اور اپنے کردار اور عمل سے ایک ایسا تاثر اجاگر کریں کہ جو عوام اور پولیس کے مابین دوستانہ ماحول کے فروغ اور پائیدار رابطوں کا سبب بنے کیونکہ جرائم کے خلاف جاری جنگ میں اگر نمایاں کامیابیاں چاہتے ہیں تو ضروری ہے کہ قانون پسند شہریوں کا ہر پلیٹ فارم پر احترام کیا جائے۔ comments
