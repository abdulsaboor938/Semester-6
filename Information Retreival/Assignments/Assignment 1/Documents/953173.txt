<DOCNO>953173</DOCNO>
<HL>بھارتی جاسوس فون پر مراٹھی زبان بولنے کی وجہ سے پاکستان کے ہتھے چڑھا</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-30 05:03:00+05</DATELINE>
<TEXT>کراچی ( رفیق مانگٹ )بھارتی اخبارات’ممبئی مرر‘اور’احمد آباد مررنے پاکستان میں گرفتار’’ را‘‘ ایجنٹ کل بھوشن یادیو کے متعلق سنسی خیز انکشافات کیے ہیں۔ بھارتی میڈیا رپورٹس کےپاکستان کی خفیہ ایجنسی کے ہاتھوں کل بھوشن کی گرفتاری مراٹھی زبان میں ٹیلی فونک کال سے ہوئی۔ کل بھوشن یادیو کو معاونت فراہم کرنے والے دو رابطہ کار بھی ایک ماہ سے لاپتہ ہیں، خطے میں 14سال سے کل بھوشن کام کررہا تھا جس کی وجہ سے وہ قدرے مطمئن ہو گیا تھا،پٹیل کا پاسپورٹ مہاراشٹر کے تھین ریجنل پاسپورٹ آفس (آر پی او) سانگلی سے کبھی جاری نہیں ہوا، دیو آخری بار چار ماہ قبل ممبئی آیا، ایرانی شہروں میں اس کی سرگرمیوں پر پاکستانی خفیہ ایجنسیوں کی نظر تھی دو دیگر مقامی رابطے جو یادیو کو بیک اپ کے طورپر مدد فراہم کرتے تھے وہ بھی ایک ماہ سے لاپتہ ہیں۔ یادیو کی گرفتار ی سے بھارتی ایجنسیوں کو پاکستان اور بھارت میں شروع کیے گئے آپریشن کو دھچکا لگا۔ بھارتی اخبار نے مرکزی انٹیلی جنس کے اعلیٰ حکام کے حوالے سے انکشاف کیا کہ کل بھوشن یادیو کی پاکستان کی خفیہ ایجنسی کے ہاتھوں گرفتاری کی وجہ میراٹھی زبان میں ٹیلی فونک بات چیت تھی، کل بھوشن نے اپنے محافظوں کو الگ کردیا تھا اور اپنے خاندان کے ساتھ ٹیلی فون پر مراٹھی زبان میںبات چیت شروع کردی تھی۔ اخبار لکھتا ہے کہ پاکستان کے نزدیک یادیو’ را‘ کا ایجنٹ ہے جب کہ بھارت کا کہنا ہے یادیو ان کا شہری ہے لیکن حکومت سے کوئی تعلق نہیں۔اعلیٰ انٹیلی جنس افسروں نے انکشاف کیا ہے کہ خطے میں 14 سال سے کل بھوشن کام کررہا تھا جس کی وجہ سے وہ قدرے مطمئن ہو گیا تھا۔ شبہ جاتا ہے کہ کل بھوشن کا فون پاکستانی ایجنسیوں کی طرف سے نگرانی پر تھا کہ کچھ گڑ بڑ ہے جس کی وجہ سے اس کی کمیونی کیشن کو مانیٹر کیا جا رہا تھا،کیونکہ یادیوایک مسلمان تاجر کا روپ دھار کر کام کررہا تھا۔کل بھوشن کی عادت تھی کی وہ اپنے خاندان کے افراد کے ساتھ مراٹھی میں بات چیت کرتا تھا اور انتہائی شناسائی اور پر سکون ہونے کے عالم نے اس کو بے نقاب کردیا،اس کے پاسپو ر ٹ پر اس کا نام حسین مبارک پٹیل تھا لیکن وہ وضح قطع سے مسلمان نہیں لگتا تھا۔پٹیل کا پاسپورٹ بظاہر مہاراشٹر کے تھین ریجنل پاسپورٹ آفس (آر پی او) سانگلی سے جاری ہوا جس پر کل بھوشن کی جائے پیدائش سانگلی دکھائی گئی۔ا خبا ر لکھتا ہے کہ پاسپورٹ کی حقیقت معلوم کرنا چاہی تو پتا چلا کہ یہ پاسپورٹ اس دفتر سے جاری ہی نہیں ہوا،تھین پولیس کمشنر پارام بیر سنگھ نے بتایا کہ ہمارے ریجنل پاسپورٹ آفس سے یہ پاسپورٹ جاری نہیں ہوا۔ تھین پولیس کی طرف سے کوئی بھی توثیقی رپورٹ کبھی پیش نہیں کی گئی،تمام امکان میں یہ ایک جعلی پاسپورٹ ہو سکتا ہے۔ ممبئی میں یادیو کے ایک قریب کے پولیس دوست نے اخبار کے سامنے انکشاف کیا کہ یادیو آخری بار چار ماہ قبل ممبئی آیا،اس دوران ایرانی شہروں میں اس کی سرگرمیوں پر پاکستانی خفیہ ایجنسیوں کی نظر تھی۔ہوسکتا ہے کہ یادیو گرفتاری سے قبل کسی جال میں پھنس گیا ہو اور اتنے عرصے کی ساری معلومات پاکستانی خفیہ ایجنسیوں کی تفتیش میں اگل دی ہو۔یادیو کا خاندان کے ساتھ فروری سے رابطہ منقطع ہے جو اس شبے کو تقویت دیتا ہے کہ اس عرصے میں وہ پاکستان کی تحویل میں تھا۔نتیجے کے طور پر دو دیگر مقامی رابطہ کار جو یادیو کو بیک اپ کے طورپر مدد فراہم کرتے تھے وہ بھی مبینہ طور پر ایک ماہ سے زائد عرصے سے لاپتہ ہیں۔ اخبار کے مطابق اسٹینڈرڈ آپریٹنگ طریقہ کار یہی ہے کہ ہمیشہ ایمرجنسی کے اوقات میں کچھ’ اسٹینڈ بائی رابطے ‘ ہوتے ہیں، مگر دونوں بھارتی رابطہ کار تک رسائی ممکن نہیں رہی،ممبئی پولیس نے خدشہ ظاہر کیا ہے کہ دونوں انڈر گرائونڈ ہو گئے یا فرار ہوگئے یا پھر گرفتار ہو چکے ہیں۔اخبار کے مطابق یادیو کی گرفتار ی سے بھارتی ایجنسیوں کو پاکستان اور بھارت میں شروع کیے گئے آپریشن کو دھچکا لگا ہے۔ نیو یارک میں قائم سیکورٹی کے ماہر اور بھارتی پولیس کے سابق افسرشریش تھوراٹ کا کہنا ہے کہ یادیو کی گرفتاری کے بعد اس آپریشن کو فوری بند کرنا ضروری ہے۔اس کے پہلے مرحلے میں یادیو سے لاتعلقی کرنا ہے کہ وہ ان کا آپریٹو نہیں۔پھر خاندان والوں سے کہا جائے گا کہ وہ اس سے اپنے آپ کو منسلک نہ کریں۔یادیو کا خاندان اس کی رہائی کے لئے وزیر اعظم نریندر مودی اور بی جے پی کے صدر امیت شاہ سمیت اعلیٰ حکام سے رجوع کرنا چاہتی ہے تاکہ پاکستان پر دبائو ڈالا جا سکے۔ بھارتی پولیس کے جوائنٹ کمشنر دیون بھارتی سے جب یہ پوچھا گیا کہ وزارت خارجہ نے باضابطہ ممبئی پولیس کو مطلع کیا ہے کہ وہ یادیو کے خاندان والوں کو اس کی پاکستان میں گرفتاری سے آگاہ کریں تو انہوں نے نفی میں جواب دیا۔</TEXT>
