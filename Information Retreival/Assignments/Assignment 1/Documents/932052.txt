<DOCNO>932052</DOCNO>
<HL>ایگزیکٹ اسکینڈل، 300 سے زائد یونیورسٹی میں سے ایک بھی رجسٹرڈ نہیں، ایف آئی آر</HL>
<AUTHOR>روزنامہ جنگ</AUTHOR>
<DATELINE> Pakistan 2016-02-12 05:02:00+05</DATELINE>
<TEXT>اسلام آباد( نمائندہ جنگ)وزیر داخلہ چوہدری نثار علی خان کو ایف آئی اے نے ایگزیکٹ سکینڈل کے حوالے سے بریفنگ کے دوران بتایا کہ مذکورہ کیس میں جن 300 سے زائدیونیورسٹیز کے نام سامنے آئے ان میں سے کسی ایک کی بھی نہ توہائر ایجوکیشن نے تصدیق نہیں اور نہ ہی برطانوی یا دیگر کسی غیر ملکی متعلقہ ادارے سے تصدیق کی گئی۔ایف آئی اے حکام نے بتایاکہ جن امریکی تعلیمی اداروںکے نام پر ڈگریاں جاری کی جاتی تھیں ان میں سے پندرہ کے بارے میں امریکی حکام نے باضابطہ اطلاع دی ہے کہ وہ سب جعلی ہیں۔ ٹھوس شواہد سے ثابت ہوتا ہے کہ غیر ملکی تعلیمی اداروں کی ڈگریوں کا جھانسہ دی کر سادہ لو ح لوگوں کو بلیک میل کیا گیا اور ان کو بیدردی سے لوٹا گیا۔ کیس کی تفتیش کے حوالے سے بتایا گیا کہ ایگزیکٹ دفاترکے کمپیوٹرز سے 100ٹیرابائٹس سے زائد کا ڈیٹا اورریکارڈ مجسٹریٹ کی موجودگی میں حاصل کیا گیا، علاوہ ازیں کلائوڈ پر موجود ریکارڈ میں سے 75 فیصد ڈیٹاحاصل کر لیا گیا ہے، سکینڈل سے ہزاروں کی تعداد میں ملکی وغیر ملکی شہری متاثر ہوئے ۔ غیر ملکیوں میں سعودی، برطانوی ، امریکی و دیگر ملکوں کے شہری شامل ہیں۔ اے کے ڈی کیس، ون کانسٹیٹیوشن ایونیو اور پاکستان کرنسی ایکسچینج کیس پر پیش رفت پر وزیرِداخلہ کو بریفنگ دی گئی۔میگا کرپشن کیسز پر اب تک کی پیشرفت پر اظہار اطمینان کرتے ہوئے وزیرِداخلہ نے ہدایت کی کہ میگا کرپشن کیسز کو ٹھوس شواہد کی بنیاد پر اس قدر مضبوط بنا دیا جائے کہ کسی بھی جانب سے کسی مرحلے پر ان کو سبوتاژ نہ کیا جا سکے اور ان کیسز میں ملوث عناصر کو قانون کے مطابق قرار واقعی سزا دلوائی جا سکے۔ چوہدری نثار نے ایف آئی اے کو ہدایت کی کہ انسانی سمگلرز کیخلاف جاری مہم میں کارروائی مزید تیز کی جائے او ر ایک ماہ میں پیشرفت میںبہتری لاتے ہوئے رپورٹ پیش کی جائے۔ اجلاس میں انسانی سمگلرز کیخلاف مہم میں اب تک کی پیشرفت، میگا کرپشن کیسز بشمول ایگزیکٹ سکینڈل، اے کے ڈی ، ون کانسٹیٹیوشن ایونیو اور پاکستان کرنسی ایکسچینج کیس پر وزیرِداخلہ کو بریفنگ دی گئی۔ وزیرِداخلہ کو بتایا گیا کہ2015میں ایف آئی اے نے مختلف مقدمات میں مطلوب 1245 اشتہاری ملزمان کو گرفتار کیا جبکہ 2014میں یہ تعداد 911تھی۔ ریکوری کی مد میں ایف آئی اے نے 2014-15 میں مجموعی طور پر 14.6ارب روپے کی ریکوری کی۔ واضح رہے کہ 2011میں ریکوریز کی کل رقم محض 20کروڑ،2012میں 21کروڑاور 2013میں ایک ارب ساٹھ کروڑ روپے تھی۔وزیرِداخلہ نے ہدایت کی کہ تمام اشتہاری ملزمان کا سنٹرل ڈیٹا بنک تیار کیا جائے جونہ صرف ایف آئی اے کے تمام دفاتر کو مہیا کیا جائے بلکہ یہ ریکارڈ حساس اداروں اور پولیس کیساتھ بھی شیئر کیا جائے۔وزیر داخلہ نے کہا کہ مفرور اشتہاریوں کے پاسپورٹ منسوخ اور شناختی کارڈ بلاک کردیئے جائیں۔ ایف آئی اے حکام نے بتایا کہ تمام اشتہاریوں کے نام ای سی ایل میں ڈالے جا چکے ہیں اور گرفتاری کیلئے ٹیمیں تشکیل دی جا چکی ہیں۔وزیرِداخلہ نے کہا کہ انسانی سمگلنگ کے گھنائونے کاروبا رکی روک تھام اور اس میں ملوث عناصر کو کیفرکردار تک پہنچانے کیلئے قوانین کو مزید مستحکم کیا جائے ایف آئی اے ان کیسز کی موثر پیروی پر توجہ دے۔</TEXT>
