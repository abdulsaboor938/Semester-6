<DOCNO>1567876</DOCNO>
<HL>شکاگو کے محنت کشوں نے مزدور تحریک کو جنم دیا‘ منور رضا</HL>
<AUTHOR>نوائے وقت</AUTHOR>
<DATELINE> Pakistan 2018-05-01 02:02:19+05</DATELINE>
<TEXT>کراچی (اسٹاف رپورٹر) مسلم لیگ (ن) سندھ کے سینئر نائب صدر اور سینئر محنت کش رہنماء سید منور رضا نے یوم مئی پر شکاگو کے مزدوروں کو زبردست خراج عقیدت پیش کرتے ہوئے کہا ہے کہ شکاگو کے محنت کشوں نے استحصالی قوتوں کے سامنے ڈٹ کر اپنے حقوق کے حصول کیلئے جان کی قربانیاں دے کر آنے والے محنت کشوں کیلئے حقوق کے حصول کیلئے کسی بھی قربانی دینے سے دریغ نہ کرنے اور سرمایہ دارانہ طبقے کے سامنے ڈٹ جانے کا درس دیا یہی وجہ ہے کہ آج کا مزدور کسی ظالم کے سامنے جھکنے کا تصور نہیں کر سکتا۔ سید منور رضا نے کہاکہ شکاگو کے محنت کشوں کی قربانیوں نے مزدور تحریک کو جنم دیا اور سامراجی قوتوں کے سامنے ڈٹ کر جانوں کا نذرانہ پیش کر کے تاریخ میں اَمر ہو گئے۔ انہوں نے کہاکہ یوم مئی ان کی قربانیوں کو یاد کرنے کا دن ہے ان کی یہ قربانی کبھی رائیگاں نہیں جائے گی۔ منور رضا نے کہاکہ مسلم لیگ (ن) نے ہمیشہ مزدوروں کے حقوق کیلئے نہ صرف آواز بلند کی بلکہ ان کی فلاح و بہبود اور ترقی کیلئے کئی انقلابی اقدامات بھی کئے جس کے ثمرات سب کے سامنے ہیں۔</TEXT>
