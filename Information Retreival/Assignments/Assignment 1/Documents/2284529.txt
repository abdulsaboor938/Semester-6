<DOCNO>2284529</DOCNO>
<HL>ملالہ پر حملہ: پشاور، کوئٹہ، سکھر اور نوابشاہ سمیت ملک بھر میں وکلاء کا یوم مذمت</HL>
<AUTHOR>جیو اردو نیوز</AUTHOR>
<DATELINE> Pakistan 2012-10-14 01:10:00+05</DATELINE>
<TEXT>اسلام آباد … ملالہ یوسف زئی پر حملے کے خلاف پاکستان بار کونسل کی اپیل پر ملک کے چھوٹے بڑے شہروں میں وکلاء نے یوم مذمت منایا، عدالتی امور کا بائیکاٹ کیا اور ملالہ سمیت زخمی ہونیوالی طالبات کی صحت یابی کیلئے دعا کی۔ قوم کی بیٹی ملالہ یوسف زئی پر دہشت گردوں کے بزدلانہ حملے کے خلاف وفاقی دارالحکومت اسلام آباد اور راول پنڈی میں وکیلوں نے عدالتی امور کا بائیکاٹ کیا، لاہور میں وکلاء عدالتوں میں پیش نہیں ہوئے، بار ایسوسی ایشن کی عمارت پر سیاہ پرچم لہرائے گئے اور وکلاء نے بازووٴں پر کالی پٹیاں باندھیں ۔ بہاول پور، بہاول نگر، ڈیرہ غازی خان اور چیچہ وطنی سمیت پنجاب کے مختلف شہروں میں بھی وکلاء نے عدالتی کارروائی میں حصہ نہیں لیا اور ملالہ کی صحت یابی کیلئے دعا کی۔ حیدرآباد، سکھر، خیرپور، لاڑکانہ اور میرپورخاص سمیت سندھ کے شہروں میں بھی وکلاء نے عدالتی امور کا بائیکاٹ کیا۔ ملالہ پر حملے کی شدید مذمت کی اور اس کی درازی عمر کیلئے بارگاہ الٰہی میں دعا بھی کی گئی۔ خیبر پختونخوا بار کونسل کی کال پر پشاور، مانسہرہ اور چارسدہ سمیت صوبے کے تمام شہروں میں وکلاء ماتحت عدالتوں میں پیش نہیں ہوئے۔ کوئٹہ سمیت پورے بلوچستان کے وکلاء نے بھی یوم سیاہ منایا تاہم عدالتوں کا بائیکاٹ نہیں کیا گیا۔</TEXT>
