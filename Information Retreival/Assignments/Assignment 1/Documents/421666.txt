<DOCNO>421666</DOCNO>
<HL>سانحہ کوئٹہ، شہداء آبائی علاقوں میں سپرد خاک ، مزید 7زخمی دم توڑ گئے</HL>
<AUTHOR>روزنامہ پاکستان</AUTHOR>
<DATELINE> Pakistan 2016-08-10 03:07:57+05</DATELINE>
<TEXT>کوئٹہ/اسلام آباد(اے این این) سول ہسپتال کوئٹہ میں خود کش حملے میں جاں بحق ہونے والے افراد کو ہزاروں سوگوران کی موجودگی اور سخت سکیورٹی میں ان کے آبائی علاقوں میں سپرد خاک کر دیا گیا ہے جبکہ دھماکے میں زخمی ہونے والے مزید7افراد ہسپتالوں میں دم توڑ گئے ہیں جس کے بعد ہلاکتوں کی تعداد72ہو گئی ہے،ملک بھر میں سرکاری سطح پر یوم سوگ کے باعث چاروں صوبوں میں قومی پرچم سرنگوں رہا،بلوچستان میں تعلیمی ادارے اور کاروباری مراکز بند،پاکستان بار کونسل اور سپریم کورٹ بار کی اپیل پر وکلا کی ہڑتال،عدالتوں کا بائیکاٹ،مقدمات اگلی تاریخوں تک ملتوی،وکلا کا احتجاج ،مختلف علاقوں میں ریلیاں نکالی گئیں،ملزمان کی گرفتاری کا مطالبہ،مختلف علاقوں میں شہداء کی غائبانہ نماز جنازہ ادا کی گئی ۔تفصیلات کے مطابق گزشتہ روز منگل کو ملک بھر میں سانحہ کراچی کے باعث قومی سطح پر یوم سوگ منایا گیا۔ اس دوران خود کش حملے میں جاں بحق ہونے والے افراد کو ہزاروں سوگوران کی موجودگی اور سخت سکیورٹی میں ان کے آبائی علاقوں میں سپرد خاک کیا گیا۔جبکہ کوئٹہ کی ہسپتالوں میں زیر علاج مزید 7زخمی دم توڑ گئے جس کے بعد ہلاکتوں کی تعداد72تک جا پہنچی ہے جبکہ 100سے زائد زخمی تاحال زیر علاج ہیں جن میں سے 25کو پاک فضائیہ کے تعاون سے کراچی منتقل کیا گیا،ان زخمیوں کی حالے تشویشناک بتائی جا رہی ہے۔ ملک کے مختلف حصوں میں وکلاء تنظیموں اور دیگر سماجی تنظیموں کی طرف سے شہداء کی غائبانہ نماز جنازہ بھی ادا کی گئی۔اس موقع پر وکلا برادری اور عوام نے وفاقی اور صوبائی حکومتوں سے مطالبہ کیا کہ دہشتگردی کے اس واقعہ میں ملوث ملزمان کو فوری طور پر گرفتار کر کے انصاف کے کٹہرے میں لایا جائے۔اس دوران پاکستان بار کونسل نے تین روزہ اور سپریم کورٹ بار کی طرف سے 7روزہ سوگ کا اعلان کیا گیا تھا جس کے باعث منگل کو وکلاء نے بھی یوم سوگ منایا۔ملک کے تمام بارز پر سیاہ پرچم لہرائے گئے۔وکلا نے ہڑتال اور عدالتی کارروائیوں کا بائیکاٹ کیا جس کے باعث ججز نے بغیر سماعت مقدمات اگلی تاریخوں تک ملتوی کر دئیے۔ سانحہ کوئٹہ کے باعث ملک بھر میں فضاء سوگوار رہی۔بلوچستان میں تمام یونیورسٹیاں،کالج ،سکول اور کاروباری مراکز بند رہے۔صوبائی وزیر تعلیم عبدالرحیم زیارتوال نے سانحہ کوئٹہ کے سوگ میں صوبہ بھر کے سرکاری تعلیمی اداروں میں عام تعطیل کا اعلان کیا تھا، کوئٹہ میں بلوچستان یونیورسٹی ، سردار بہادر خان ویمن یونیورسٹی، بلوچستان یونیورسٹی آف انجینئرنگ اینڈ انفارمیشن ٹیکنالوجی، آئی ٹی یونیورسٹی سمیت صوبے کی تمام 11 یونیوسٹیاں بند رہیں جبکہ دفاتر میں بھی حاضری کم رہی۔ بھی بند رہیں۔تاجروں اور ٹرانسپورٹروں نے بھی وکلاء کی ہڑتال میں بڑھ چڑھ کر حصہ لیا۔دھماکے کے خلاف انجمن تاجران کی کال پر کوئٹہ شہر کے کاروباری مراکز میں شٹر ڈان ہڑتال کی جا رہی ہے اور شہر میں ٹریفک معمول سے کم رہی۔وکلاء کی طرف سے مختلف شہروں میں احتجاجی مظاہرے بھی کئے جس کے بعد تعزیتی ریفرنسز کا انعقاد کیا گیا اور ریلیاں بھی نکالی گئیں جن میں وفاقی اور صوبائی حکومتوں سے مطالبہ کیا گیا ہے کہ ملزمان کو جلد گرفتار کر کے انصاف کے کٹہرے میں لایا جائے ۔وکلاء نے بازوں پر سیاہ پٹیاں باندھ کر ریلیوں اور تعزیتی ریفرنسز میں شرکت کی ۔ میڈیا نمائندوں کی شہادت کے باعث پنجاب یونین آف جرنلسٹس نے بھی یوم سیاہ منایا۔ بلوچستان بار ایسوسی ایشن کے عہدیدار عطااللہ لانگو نے بتایا ہے کہ دھماکے میں ہلاک ہونے والے وکلا کی تعداد 40 سے زائد ہے۔واضح رہے کہ جس وقت دھماکہ ہوا تو وہاں بلوچستان بار ایسوسی ایشن کے صدر بلال انور کاسی کی میت لائی گئی تھی جنھیں پیر کی صبح ہی کوئٹہ کے علاقے منوں جان روڈ پر نامعلوم افراد نے گھر سے عدالت جاتے ہوئے فائرنگ کر کے ہلاک کر دیا تھا۔کالعدم تحریک طالبان پاکستان سے علیحدگی اختیار کرنے والے گروپ جماعت الاحرار کے ترجمان احسان اللہ احسان نے میڈیا سے رابط کر کے کوئٹہ میں وکیل رہنما کی ہلاکت اور بعد میں سول ہسپتال میں دھماکے کی ذمہ داری قبول کی ہے۔اس سے قبل اپریل سنہ 2010 میں بھی کوئٹہ کے سول ہسپتال میں اسی مقام پر بھی بلوچستان شیعہ کانفرنس کے صدر کے صاحبزادے کی ٹارگٹ کلنگ کے بعد وہاں جمع ہونے والے افراد پر خودکش حملہ ہوا تھا جس میں سما ٹی وی کے کیمرہ مین ملک عارف اور کوئٹہ پولیس کے ڈی ایس پی نثار کاظمی سمیت 10 افراد مارے گئے تھے۔</TEXT>
