<DOCNO>1178300</DOCNO>
<HL>بھارت نے لیفٹیننٹ کرنل (ر) حبیب ظاہر کو جال میں پھنسا کر اغوا کیا</HL>
<AUTHOR>روزنامہ جنگ</AUTHOR>
<DATELINE> Pakistan 2017-04-12 05:04:00+05</DATELINE>
<TEXT>اسلام آباد (انصار عباسی) خیال کیا جا رہا ہے کہ بھارت نے پاک فوج کے سابق لیفٹیننٹ کرنل (ر) محمد حبیب ظاہر کو جال میں پھنسا کر اغوا کیا ہے تاکہ ’’آئی ایس آئی کا جاسوس‘‘ پکڑنے کا دعویٰ کیا جا سکے اور اسے بھارتی را کے ایجنٹ اور دہشت گرد کل بھوشن یادیو کے معاملے سے جوڑا جا سکے۔ تاہم، دونوں معاملات میں حقائق مختلف ہیں۔ اگرچہ توقع نہیں کہ تھی کہ پاک فوج کے لیفٹیننٹ کرنل حبیب ظاہر اس طرح را کے جال میں پھنس جائیں گے لیکن الیکٹرانک اور دیگر شواہد کو دیکھ کر ثابت کیا جا سکتا ہے کہ جال میں پھنسا کر اغوا کیا۔ ان کے اہل خانہ اور سیکورٹی ایجنسیوں کے پاس تمام شواہد دستیاب ہیں کہ کرنل حبیب نے ای میل پر ملازمت کیلئے درخواست دی، آجر نے انہیں برطانیہ سے فون کیا اور انہیں انٹرویو کیلئے کھٹمنڈو جانے کیلئے کہا۔ اس کے علاوہ، یہ شواہد بھی موجود ہیں کہ وہ کب اور کس ایئرلائن کے ذریعے کہاں پہنچے، ریٹائرڈ افسر کے فون نمبرز کیا تھے اور وہ کب لاپتہ ہوئے۔ ان کے برعکس، بھارتی بحریہ میں حاضر سروس افسر کل بھوشن یادیو کو را کی جانب سے نئی شناخت فراہم کی گئی، انہیں مبارک حسین پٹیل کے نام سے نیا پاسپورٹ جاری کیا گیا اور انہیں ایران میں مقرر کرکے پاکستان کیخلاف کام کرنے کی ہدایت کی گئی تھی۔ یادیو کو گزشتہ سال مارچ کے پہلے ہفتے میں بلوچستان میں کارروائی کے دوران گرفتار کیا گیا لیکن مارچ کے آخر میں اس گرفتاری کی تصدیق اور اعلان تک بھارتی حکومت کی جانب سے یادیو کے متعلق کوئی بیان جاری کیا گیا اور نہ ہی ان کے اہل خانہ نے کوئی بات کی۔ لیفٹیننٹ کرنل (ر) حبیب نے فوری طور پر رد عمل کا اظہار کرتے ہوئے ان کی گمشدگی پر تحفظات کا اظہارکیا اور نیپال میں رابطہ منقطع ہوتے ہی ان کے اغوا میں بھارت کے ملوث ہونے کا شبہ ظاہر کیا۔ معاملے کی رپورٹ پولیس کو بھی کر دی گئی تھی۔ دستیاب معلومات کے مطابق، لیفٹیننٹ کرنل حبیب آرٹلری میں خدمات انجام دیتے تھے، 31؍ اکتوبر 2014ء کو سروس سے ریٹائر ہوئے اور فیصل آباد میں رفحان ملز فیصل آباد میں کام کر رہے تھے۔ چند ماہ قبل، انہوں نے سماجی رابطوں کی ویب سائٹ لنکڈ اِن اور اقوام متحدہ کی ویب سائٹ پر اپنی سی وی پوسٹ کی۔ ایک ماہ قبل ان کی بھیجی ہوئی سی وی کے جواب میں برطانیہ سے مارک تھامسن نامی شخص نے فون نمبر (00447451203722) سے ان سے فون پر اور ساتھ ہی ای میل (careerstratsolutions.biz) پر رابطہ کیا۔ یہ ویب سائٹ بھارت میں رجسٹرڈ ہے۔ کرنل حبیب کو بتایا گیا ہے کہ انہیں نائب صدر / زونل ڈائریکٹر کے عہدے پر ملازمت کیلئے شارٹ لسٹ کر دیا گیا ہے۔ اہل خانہ اور قانون نافذ کرنے والے اداروں کے پاس ای میل پر ہونے والی خط و کتابت کا ریکارڈ موجود ہے۔ مسٹر حبیب کو ساڑھے تین ہزار سے ساڑھے آٹھ ہزار امریکی ڈالرز کی تنخواہ کے پیکیج کی پیشکش کی گئی اور انہیں نیپال کے دارالحکومت کھٹمنڈو میں 6؍ اپریل 2017ء کو انٹرویو کیلئے پہنچنے کیلئے کہا گیا۔ انہیں لاہور سے اومان اور اومان سے کھٹمنڈو کا بزنس کلاس کا ٹکٹ بھیجا گیا۔ سفری ریکارڈ سے معلوم ہوتا ہے کہ ریٹائرڈ افسر فلائٹ نمبر WY344 کے ذریعے 5 اپریل کو اومان پہنچے۔ جاوید انصاری نامی شخص نے ایئرپورٹ پر ان کا استقبال کیا اور انہیں نیپال کا فون نمبر 009779813848689 فراہم کیا۔ پاکستانی حکام نے تحقیقات کے دوران معلوم کیا کہ www.stratsolutions.biz نامی ویب سائٹ بھارت میں بِگ روک کے نام سے رجسٹرڈ ہے اور اس ویب سائٹ کو آسٹریلیا کی نجی کمپنی کے ذریعے پرائیوسی پروٹیکشن فراہم کی گئی ہے۔ فی الوقت یہ ویب سائٹ بند ہے اور کوئی ڈیٹا دستیاب نہیں ہے۔ کمپنی کا ٹوئٹر اکائونٹ بھی بند ہے جبکہ برطانیہ میں مسٹر مارک تھامسن نامی شخص کا فون نمبر (00447451203722) بھی جعلی ہے اور یہ فون کال انٹرنیٹ / کمپیوٹر کے ذریعے کی گئی تھی۔ یہ فون نمبر VoIP (وائس اوور آئی پی) پر فون کالز کیلئے استعمال کی جا رہا تھا۔ ریکارڈ سے معلوم ہوتا ہے کہ کرنل حبیب 6 اپریل کو کھٹمنڈو پہنچے اور اسی روز کھٹمنڈو سے لومبینی جانے کیلئے انہوں نے بوڈا ایئر کی پرواز لی۔ 6؍ اپریل کو دوپہر ایک بجے انہوں نے موبائل سے اہلیہ کو پیغام بھیجا کہ وہ بھارتی سرحد سے پانچ کلومیٹر دور لومبینی میونسپلٹی کے ہوائی اڈے پر پہنچ چکے ہیں۔ اس کے بعد سے ان کے پاکستانی اور نیپالی فون نمبرز بند ہیں اور اب تک ان کا کوئی سراغ نہیں مل سکا۔ جال میں پھنسا کر اغوا کرنے کے اس واضح معاملے کے برعکس، کل بھوشن یادیو کا معاملہ بھارت کیلئے باعث ہزیمت بنا ہوا ہے۔ گزشتہ روز آئی ایس پی آر نے را کے ایجنٹ کے پاکستان میں دہشت گردی کی کارروائیوں میں ملوث ہونے پر اس کی سزائے موت کی تصدیق کی۔ بھارت جاسوس کا مقدمہ فیلڈ جنرل کورٹ مارشل (ایف جی سی ایم) کے ذریعے چلایا گیا اور اسے پاکستان آرمی ایکٹ کے تحت سزائے موت سنائی گئی۔ کل بھوشن نے مسجٹریٹ اور عدالت کے روبرو اعتراف کیا تھا کہ اسے را نے جاسوسی کرنے اور منصوبہ بندی کے تحت سبوتاژ کے واقعات کیلئے بھیجا تھا تاکہ بلوچستان اور کراچی میں عدم استحکام پھیلایا جا سکے اور قانون نافذ کرنے والوں کی کوششوں کو نقصان پہنچا کر پاکستان کیخلاف جنگ شروع کی جا سکے۔ بھارت اکثر اپنے خفیہ ایجنٹس سے لاتعلقی کا اظہار کرتا ہے لیکن کل بھوشن کے معاملے میں نئی دہلی انتہائی زیادہ حساس ہے۔ دلچسپ بات یہ ہے کہ کل بھوشن کا خاندان کوئی بیان نہیں دے رہا۔ پاکستانی سیکورٹی حکام سمجھتے ہیں کہ اس زبردست ہزیمت کے تناظر میں بھارت بدلہ لینے کیلئے کسی بھی حد تک جا سکتا ہے۔ مایوسی کے عالم میں، بھارت نے لیفٹیننٹ کرنل (ر) حبیب کو پھنسایا لیکن اپنی اس حرکت کے کئی ثبوت پیچھے چھوڑ دیئے۔</TEXT>
