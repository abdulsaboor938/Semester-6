<DOCNO>2253468</DOCNO>
<HL>میانمار ۔ مسلم مار ۔ اللہ کی مار!</HL>
<AUTHOR>نوائے وقت</AUTHOR>
<DATELINE> Pakistan 2012-08-27 04:24:16+05</DATELINE>
<TEXT>سدھارتھ جو دنیا بھر میں گوتم بدھ کے نام سے مشہور ہیں اور جن کے معتقدین اور ارادت مندوں کی تعداد کو شمار کرنا اس لئے مشکل ہے کہ دنیا کے خطے پر ان کے نام لیوا¶ں کے کئی ملک آباد ہیں ان کی تعلیمات انسانی محبت سے شروع ہوتی ہیں اور انسانیت کے احترام پر ختم ہوتی ہیں۔ دنیا کے کسی بھی مذہب کے ماننے والوں نے ان کی پاکیزہ زندگی، زندگی کے عمل اور تبلیغ کی تکذیب نہیں کی ۔ بہت چھوٹی عمر میں انہوں نے کھیتی باڑی میں کام کرنے والے جانوروں کو دیکھ کر اپنے والد محترم سے کہہ دیا تھا ”پتا جی! کھیتی کے کام سے بے شمار جاندار مر جاتے ہیں اس لئے آپ ایسے کام کو چھوڑ دیں۔“ ان کا اولین عمر میں یہ کہنا عالمگیر محبت کے عظیم منشور کی پہلی اور بنیادی شق بن گئی۔ جب وہ دنیا کی حقیقت سے آشنا ہوئے اور خواہشات نفسانی و انسانی سے تارک ہوئے تو ایک دن انہوں نے فرمایا : ”اے بھکشو¶! ایک طرف تو ملک کے باسی نفسانی اور فانی خواہشوں کے غلام بن کر حقیقی آسائشوں میں گرفتار ہیں۔ دوسری طرف غیر مفید، فضول، مفر، افسوسناک، خود غرضانہ اور مفاد پرستانہ مذہبی تعلیمات پھیلائی جا رہی ہیں اس عمل میں مذہب کو آڑ کے طور پر استعمال کرنا خواہشات کے غلاموں کا کام ہے۔ مذہب کے نام پر ظلم و تشدد غیر حقیقی باتیں ہیں۔ گوتم بدھ کی تعلیمات کی بے شمار ایسی کہاوتیں اور حکایتیں ہیں جو بیان کی جا سکتی ہیں۔ آخر میں صرف یہ کہہ کر اپنا صرف مدعا بیان کروں گی کہ گوتم بدھ نے اپنے بھکشو¶ں سے کہا : ”میرے دھرم میں داخل ہونے کے لئے دل کی پاکیزگی دروازہ کا درجہ رکھتی ہے اور پیار اس سفر کی آخری منزل ہے“ --- ”جس طرح ماں اپنی جان کو خطرے میں ڈال کر بھی اپنے اکلوتے بیٹے کو بچاتی ہے اس طرح اس شخص کو جس نے راستی کو پہچان لیا ہے، چاہئے کہ تمام جانداروں کے لئے لامحدود جذبات رکھے۔“ ایسے تمام ارشادات اور مواعظ کی روشنی میں جب ہم سُنتے ہیں کہ میانمار میں ایک معمولی سی بات کو فسادات کا شاخسانہ بنا کر مسلمانوں پر ظلم و ستم کیا گیا، دس ہزار مکانات ملبے میں تبدیل کر دئیے گئے، تیس ہزار بے گناہ مسلمان شہید کر دئیے گئے، اسی ہزار افراد کو اپنے آبائی گھر چھوڑ کر بھاگنا پڑا اور ان حالات میں سب سے اذیت ناک المیہ ہمیشہ عورتوں کے ساتھ ہوتا ہے، سفاک اور بے رحم قاتل جن کی عصمت دری کرتے ہیں --- کل جن کو رسمی طور پر سہی ماں بہن کہتے تھے آج ان کی عصمتیں لوٹتے ہیں، باپ بھائی بیٹا اس کی آنکھوں کے آگے قتل ہو جاتا ہے مگر جب اس کی نسوانیت کا پندار قتل ہوتا ہے تو وہ ہمیشہ کے لئے مر جاتی ہے۔ یہی نہیں عظیم گوتم بدھ کے ان پیروکاروں نے مسلمانوں کو زندہ جلانے کا شغل بھی اختیار کیا۔ تشدد اور بربریت کا یہ سلسلہ اسی سال مئی میں شروع ہو چکا تھا۔ ایک طرف مسلمانوں کو زندہ جلایا جا رہا تھا اور دوسری دنیا کے مسلمان اس بات سے بے خبر اپنے آپ میں مگن تھے ہم کسی دوسرے ملک پر الزام کیوں دھریں۔ ہمارا اپنا میڈیا انڈیا کے لذیذ پروگرام دکھا رہا تھا۔ ہم سے بہت سے قارئین نے یہ بات پوچھی ہے کہ انڈیا سے وابستہ کوئی بھی خبر ہو، فلمی، سیاسی، ادبی، سماجی حتیٰ کہ کسی ایکٹرس کی بلی کی دُم کو کسی دوسرے ایکٹر کا چوہا کاٹ کر لے جائے تو ہمارا میڈیا اس کی تفصیل صبح سے شام تک بیان کرتا رہتا ہے یہاں تک کہ بلی کی کٹی ہوئی دُم اور اس پر بیٹھی ہوئی انڈین مکھی بھی دکھانے سے گریز نہیں کرتا.... ادھر حشر ہو گیا.... ادھر کسی نے نشر نہ کیا۔ بعد میں بھی مذہبی تنظیموں کی طرف سے کمزور سی آوازیں اٹھیں، وہ مذہبی تنظیمیں جو ہمہ وقت جہاد کے لئے تیار رہتی ہیں۔ او آئی سی کا اجلاس ہوا.... وقار الدین اس قتل عام پر رہتے رہیں، دھاڑیں مارتے رہے، صدر زرداری صاحب نے بھی سفیر کو ایک چھوٹی سی چتاونی بھیج دی.... پھر کیا ہوا.... ابھی تک خاموشی ہے۔ انسانی حقوق پر واویلا کرنے والی ملکی اور غیر ملکی این جی اوز نے چپ کا روزہ رکھ لیا ہے۔ برما کے اندر اراکانی مسلمان اب تک اپنی آزادی اور عزت نفس کے لئے اُٹھ کھڑے ہوں گے۔ ظلم جب حد سے بڑھ جاتا ہے تو سڑکوں پر بہتا ہوا بے گناہوں کا لہو راستے بنانے لگتا ہے۔ واقعہ کوئی نیا نہیں تھا اور سنگین بھی نہیں تھا اس سے پہلے اس دنیا میں ایسے لکھوکھا واقعات ہو چکے ہیں۔ لڑکی اور لڑکا ایک دوسرے کی محبت میں گرفتار ہو جاتے ہیں اگر لڑکا مسلمان ہو تو لڑکی اسلام قبول کر لیتی ہے (انڈیا کی بات چھوڑیں، وہاں مسلمان لڑکیاں بوجوہ ہندو¶ں اور سکھوں سے شادیاں کر رہی ہیں یہ ہمارا مسئلہ بھی نہیں ہے) مگر بعض قبیلوں میں اسے اپنی انا کا مسئلہ بنا لیا جاتا ہے۔ دو بدھی لڑکیاں دل کے ہاتھوں مسلمان ہو گئیں، برمیوں نے انہیں داغدار کر کے قتل کر دیا اور مسلمانوں کے سر تھوپ دیا۔ بے شک عالمی عدالتیں اس کی تفتیش کر کے دیکھ لیں --- اس کے باوجود اس قتل و غارت کے پیچھے مسلمانوں کو فنا کرنے کا جذبہ ہی ملے گا۔ اراکانی بچے کھچے مسلمان عالم اسلام کی طرف دیکھ رہے ہیں یہ ان کی قومی، مذہبی اور جغرافیائی آزادی کا مسئلہ ہے۔ گزشتہ ماہ کچھ ہندو فیملیاں براستہ واہگہ انڈیا روانہ ہوئیں تو شور مچا دیا گیا کہ سندھ میں ان کے ساتھ بُرا سلوک ہو رہا ہے اس لئے وہ نقل مکانی کر رہے ہیں۔ جو لوگ ٹی وی پر آ کر باتیں کر رہے تھے نہ تو وہ مظلوم لگ رہے تھے اور نہ ہی ڈرے سہمے ہوئے تھے، صاف ستھرے کپڑوں میں خوش خوش نظر آ رہے تھے اور زیادہ تر لوگوں نے یہی کہا کہ وہ اپنے مقدس مقامات کی زیارت کے لئے جا رہے ہیں واپس آ جائیں گے۔ ہمارے میڈیا پر ان کا بہت چرچا کیا گیا۔ جن پاکستانی ہندو¶ں نے ٹی وی پر آ کر بات کی ان میں سے کسی نے بھی ظلم کی نوعیت بیان نہیں کی ۔ ایک مولانا کے بارے میں ذکر آیا کہ انہوں نے ایک ہندو لڑکے کو زبردستی مسلمان بنا کے اس کا نام عبداللہ رکھ دیا تھا --- بات وہی ہے جب ہندو اور مسلمان لڑکے لڑکیاں ایک جگہ رہتے ہیں ملے جلتے ہیں تو محبت کا ہو جانا کوئی عجیب قصہ نہیں ہے۔ پچھلے کئی سالوں سے ایسا ہو رہا ہے۔ اگر کوئی ہندو لڑکی کسی مسلمان لڑکے کی خاطر مسلمان ہو جائے تو پوری ہندو برادری مشتعل ہو کر یہ الزام ریاست کے سر منڈھ دیتی ہے پھر لڑکی کو بھگانے اور اغوا کروانے کے سلسلے میں شروع ہو جاتے ہیں۔ پاکستان کے کسی بھی صوبے کے اندر کبھی کسی ہندو، سکھ یا عیسائی کو زبردستی مسلمان نہیں بنایا گیا جب تک کہ وہ خود اپنی کسی ذاتی وجہ یا ذاتی عقیدے کی خاطر آ کر کسی مولانا کے آگے اظہار نہ کرے۔ ہمارے بزرگوں نے ہمیں بتایا ہے کہ پاکستان بننے سے پہلے غیر منقسم انڈیا میں ”شدھی“ کی ایک رسم شروع ہوئی تھی۔ شدھی کا مطلب ہے ”پاک کرنا“ یعنی مسلمانوں کو زبردستی ہندو بنایا جاتا تھا۔ وہ تحریک بھی اپنی موت آپ مر گئی تھی۔ ہمارے ہاں زیادہ تر ہندو سندھ میں آباد ہیں حکومت سندھ کو تفصیلی جائزہ لے کر دیکھنا چاہئے کہ انہیں تمام بنیادی حقوق مل رہے ہیں۔ پاکستان کے اندر ان کو مذہب کی پریکٹس، مذہبی رسوم ادا کرنے اور اپنے مذہبی عقائد کے مطابق رہنے کی پوری پوری آزادی ہے۔ ہر شعبہ زندگی میں، عدالتوں میں، پارلیمنٹ میں، سکولوں کالجوں میں، مارکیٹوں میں، کاروباری دنیا میں انہیں معزز پاکستانیوں کی طرح نوازا جاتا ہے --- اگر پھر بھی انہیں شکایت ہو تو اپنے اپنے منتخب رکن کے ذریعے اپنی حکومت تک اس شکایت کو پہنچانا چاہئے۔ ہمارے میڈیا پر ایک رائی جتنی خبر نشر ہو تو انڈین میڈیا اسے پربت بنا لیتا ہے اور جو کچھ انڈیا میں آئے دن مسلم برادری کے ساتھ ہوتا رہتا ہے اس کو آجکل بیان کرنا ممنوع ہے! اکیسویں صدی میں مسلم اُمہ متحد ہونے کے لئے تیار ہے یا نہیں --- جمیع مسلمان اپنے مسائل کی شناخت کر چکے ہیں، اپنی عزت نفس اور جغرافیائی آزادی کے ساتھ سر اٹھا کر جینا چاہتے ہیں یا ہر موقعے پر محض ان پر اللہ کی مار کہہ کر گذر جانا چاہتے ہیں؟</TEXT>
