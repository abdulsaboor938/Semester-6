<DOCNO>923062</DOCNO>
<HL>جنسی جرائم میں تیرہ فیصد اضافہ.....گریبان…منوبھائی</HL>
<AUTHOR>روزنامہ جنگ</AUTHOR>
<DATELINE> Pakistan 2010-12-31 05:12:00+05</DATELINE>
<TEXT>این جی او ”مددگار“ کے حوالے سے 13اگست کے گریبان میں بتایا گیا تھا کہ سال 2010 کے دسمبر تک کے گیارہ مہینوں میں پاکستان میں کم از کم 665خواتین خودکشی پر مجبور ہوئیں۔ 1672 کو قتل کیا گیا۔ اس عرصہ میں آبروریزی اور اجتماعی عصمت دری کی وارداتوں میں اضافہ وحشت اور بربریت کی نئی حدوں کو چھونے لگا ہے۔ اس عرصہ میں 530 عورتوں کی عزت لوٹی گئی اور 35 کو گینگ ریپ کا نشانہ بنایا گیا۔ 296عورتیں اور لڑکیاں ”کاروکاری“ کی بھیانک روایت کا نشانہ بنائی گئیں۔ عورتوں پر تشدد کی 683 وارداتیں ذرائع ابلاغ تک رسائی حاصل کرنے میں کامیاب ہوئیں۔ 115دلہنوں کو نذر ِ آتش کیا گیا۔ 530 عورتوں کو اغوا کیا گیا،441پولیس تشدد کے دوران وفات پاگئیں ۔17 خواتین کو حدود اور زنا کے مقدمات کا سامنا کرنا پڑا۔ 41خواتین غیرملکی بردہ فروشوں کے ہتھے چڑھ گئیں۔ 46زبردستی کی شادی اور 29”ونی“ کا نشانہ بنیں۔ مجموعی طور پر عورتوں پر خوفناک تشدد کے واقعات میں سے دو ہزار دو، 32ملک کے سب سے ترقی یافتہ، مہذب صوبے پنجاب میں ہوئے جو ملک کا تہذیبی اور ثقافتی دارالحکومت یونیورسٹیوں، ادیبوں اور شاعروں کا صوبہ کہلاتا ہے۔پولیس کے فراہم کردہ اعداد و شما ر میں بھی بتایا گیا کہ سال 2010 کے دوران عورتوں اور لڑکیوں کے خلاف تشدد، زیادتی اور درندگی کی وارداتیں 2009 کی ایسی وارداتوں سے 13 فیصد زیادہ ریکارڈ کی گئیں۔ سب سے زیادہ وارداتیں پنجاب میں بلکہ اس کے دارالحکومت لاہور اور گوجرانوالہ ریجن میں ہوئی ہیں۔ اجتماعی آبروریزی کی زد میں آنے والی 2427 عورتوں میں سے 358 کا تعلق بھی لاہور ریجن سے بتایا گیا ہے۔ ایک لاکھ 80ہزار کی نفری پر مشتمل پنجاب پولیس کے پاس عدالتوں اور افسروں کے سامنے جنسی جرائم میں اپنی بے گناہی ثابت کرنے کے علاوہ اور کچھ کرنے کاکام دکھائی نہیں دیتا۔ سرکاری رپورٹ سے پتہ چلتا ہے کہ پنجاب پولیس کے دائرہ اختیا رمیں پنجاب کے 35اضلاع میں اجتماعی آبروریزی کے 271واقعات ہوئے جو گزشتہ سال کی ایسی وارداتوں سے 13 فیصد زیادہ ہیں۔ ا س میدان میں ڈیرہ غازی خانکاعلاقہ راجن پور، مظفرگڑھ، لیہ میں ایسی وارداتیں سب سے کم ہوئیں یا سرداری نظام کے چنگل میں ظلم کا نشانہ بننے والوں کو شکایت کرنے کی اتنی بھی اجازت نہیں جتنی پنجاب میں پائی جاتی ہے۔ لاہور ریجن میں اجتماعی آبروریزی کے 49 واقعات رپورٹ کئے گئے۔ شیخوپورہ میں ایسی وارداتیں 30 ، قصور میں 25رپورٹ ہوئیں۔ گوجرانوالہ کا سکور 16تھا اور راولپنڈی، فیصل آباد میں ایسی گیارہ گیارہ واردتیں ہوئیں۔پنجاب پولیس نے اجتماعی آبروریزی کی 643 وارداتوں میں سے 385 کی تفتیش مکمل کی ہے 47ابھی زیرتفتیش بتائی جاتی ہیں۔ 125 وارداتوں کے چالان عدالتوں میں گئے ہیں۔ 2010کے گیارہ مہینوں میں 2427 عورتوں اورلڑکیوں کو زبردستی بے آبرو کیا گیا جبکہ اس عرصہ میں گزشتہ سال 2184 آبروریزیاں رپورٹ ہوئی تھیں اور بہاولپور ریجن میں ایسی وارداتوں کی تعداد 496 تھی۔لاہور شہر میں عورتوں کی عزت لوٹنے کی وارداتیں سال 2010 میں 161رپورٹ ہوئیں جوگزشتہ سال کی ایسی 71وارداتوں سے 55 فیصد زیادہ تھیں۔ پولیس رپورٹ کے مطابق اس نوعیت کے جرائم تین زرعی ضلعوں میں زیادہ ہوئے ہیں فیصل آباد 200، رحیم یار خان میں 189اور بہاولپور میں 180وارداتیں رپورٹ کی گئیں۔ پنجاب میں لوگوں کی جان و مال ، آبرو کی حفاظت کے ذمہ دار اداروں نے 3709 جنسی مجرموں میں سے 2839 کوگرفتار کیا مگر چالان صرف 1396 کے مکمل ہو کر عدالتوں میں گئے۔ 680 مقدمات ثابت نہ ہونے پرداخل دفتر کئے گئے جبکہ آبروریزی کے 328 مقدمات ابھی زیرتفتیش ہیں۔پنجاب کے ایک ایڈیشنل انسپکٹر جنرل جو اپنا نام ظاہر کرنا نہیں چاہتے بتاتے ہیں کہ جنسی جرائم میں اضافے کی درجنو ں وجوہات ہیں جن میں سے ایک وہی ہے جو جنرل ضیاء الحق بیان کیا کرتے تھے کہ یہ عورتیں اورلڑکیاں ہی ہوتی ہیں جو مردوں کو دعوت ِ گناہ دیتی ہیں۔ اے آئی جی پولیس پنجاب کاکہنا ہے کہ مجرموں کو جنسی جرائم کی ترغیب دینے والی وجوہات کو دور کرنے کی ضرورت ہے۔طالبانی فلسفے کے مطابق ہمیں عورتوں اورلڑکیوں کو گھروں سے باہر نکلنے کی اجازت نہیں دینی چاہئے اور اپنے بچوں کو ہوش سنبھالنے اور شعور حاصل کرنے سے پہلے ہی بیاہ دینا چاہئے تاکہ وہ مجرموں کی نگاہوں میں آنے سے پہلے ہی محفوظ ہوچکی ہوں۔ایک سوال کے جواب میں انہوں نے کہا کہ کالی بھیڑوں کاوجود تو قومی زندگی کے ہر شعبہ میں ہے تو ان کی پولیس کے اندر موجودگی اتنی زیادہ حیران کرنے والی کیوں ہے۔</TEXT>
