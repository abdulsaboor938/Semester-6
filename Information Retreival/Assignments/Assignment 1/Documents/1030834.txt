<DOCNO>1030834</DOCNO>
<HL>بچے اغوا، کانگو وائرس اور ہیپاٹائٹس</HL>
<AUTHOR>روزنامہ جنگ</AUTHOR>
<DATELINE> Pakistan 2016-08-02 05:08:00+05</DATELINE>
<TEXT>گزشتہ ہفتے سپریم کورٹ کے قائم مقام چیف جسٹس، جسٹس ثاقب نثار نے بچوں کے اغوا کے حوالے سے ازخود نوٹس کیس کی سماعت کی۔ پولیس کی جانب سے عدالت کے روبرو ایڈیشنل آئی جی پنجاب ندیم نواز کی جانب سے رپورٹ پیش کی گئی۔وزیراعلیٰ پنجاب نے پنجاب میں 767بچوں کے اغواء کا نوٹس لیا۔ انہوں نے کہا کہ بچوں کے اغوا میں ملوث ملزموں کو نشان عبرت بنایا جائے، قانون تو جرم کرنے والوں کو پکڑتا ہے مگر بعض اوقات ملزموں کو عدالتوں سے قانونی کمزوریوں کے باعث رعایت مل جاتی ہے جس کے اثرات معاشرے پر خوشگوار نہیں پڑتے۔ اس سے قبل بھی جاوید اقبال نے سو بچوں کا قتل کیا تھاجبکہ قصور میں سینکڑوں بچوں کے ساتھ زیادتی کی وڈیوز اور تصاویر بنا کر انہیں بلیک میل کیا جا تارہا۔ اس گروہ کے بعض لوگوں کو پولیس نے بروقت کارروائی کرکے پکڑا اور انہیں سزائیں بھی ہوئی تھیں۔ہم یہاں پر وزیراعلیٰ میاں محمد شہباز شریف سے یہ کہیں گے کہ وہ قانون میں بچوں کو اغوا کرنے وا لے ملزموں کے لئےایسے سخت قوانین بنانے کے لئے اسمبلی میں بات کریں اور قانون میں مناسب ترمیم کرکے ملزم جب عدالت میں مجرم ثابت ہو جائیں تو ا نہیں قانون میں پہلے سے موجود کڑی ترین سزا دی جاسکے اور ا نہیں بار بار اپیل کرنے کا حق بھی نہ ہو۔لاہور کے ڈی آئی جی آپریشنز ڈاکٹر حیدر اشرف نے اغوا ہونے والے بچوں کی بازیابی کے لئے دن رات ایک کیا ہوا ہے اور اس سلسلے میں پولیس کو بہت کامیابی بھی ہوئی ہے۔ مثلاً پنجاب میں 2011 سے 2016 تک مجموعی طور پر 6793 بچے اغوا ہوئے۔ جن میں سے 6654 بچے پولیس نے بازیاب کرا لئے اس سال بھی اب تک 767 بچے اغواء کئے تھے جن میں سے 715 بچے پولیس نے بازیاب کرا لئے۔ ڈی آئی جی لاہور کی ذاتی کوششوں اور دلچسپی سے بچوں کے اغواء کے سلسلے میں کافی کمی رہی ہے اور ہم ان کی اس بات سے اتفاق کرتے ہیں کہ تمام بچے اغواء نہیں ہوتے بلکہ کچھ بچے والدین کی مارپیٹ، اساتذہ کی سختی، گھریلو ماحول اور باہر کی دنیا کی رنگینی کو دیکھنے کے لئے گھروں سے بھاگ جاتے ہیں اور پھر کچھ دوستوں کے اکسانے پر بھی گھروں سے بھاگ جاتے ہیں۔ ایس پی کینٹ عبادت نثار نےبھی ایسے بچے پیش کئے جو خود گھروں سے بھاگ کر گئے تھے۔ اس بات میں بھی کوئی شک نہیں کہ ایک ایسا گروہ بھی ہے جو بچے ا غواء کرکے ان کے جسمانی اعضاء خصوصاً گردے نکال کر فروخت کر دیتا ہے، گردے اس لئے نکالے جاتے ہیں کہ یہ ایک ایسا سرجیکل عمل ہے جو جگر دل اور پھیپھڑوں کے مقابلے میں مشکل نہیں اور ماضی میں بعض ڈا کٹروں کے گروہ بھی ایسے پکڑے گئے جو گردہ فروشی کا کام کرتے تھے۔ اتنی بڑی تعداد میں بچوں کو جو اغوا کیا جا رہا ہے ہو سکتا ہے کہ چھوٹے شہروں کے پرائیویٹ کلینکوں میں اعضاء کی خریدوفروخت کا مکروہ کاروبار چل رہا ہو اور اس وجہ سے بچے اغواکئے جا رہے ہوں۔ دوسرے پولیس پرائیویٹ کلینکوں پر نظر رکھنے کے ساتھ ساتھ بیرون ممالک سفر کرنے والے ایسے بچوں پر بھی نظر رکھے، کیا پتہ یہ بچے دوسرے ممالک میں اسمگل کئے جا رہے ہوں اور وہاں کسی اور مقصد کے لئے استعمال کئے جا رہے ہوں۔ ہم سپریم کورٹ کی اس بات پر سو فیصد اتفاق کرتے ہیں کہ بچوں کے اغواء کا معاملہ حساس ہے مگر جناب اگر پولیس ایسے ملزموں کو پکڑے تو عدالتوں کا فرض ہے کہ ایسے ملزموں کو بالکل کوئی ریلیف نہ دیا جائے اور ان کافیصلہ جلد سنا دیا جائے۔ ہم سی سی پی او لاہور محمد امین وینس کی اس بات سے اتفاق کرتے ہیں کہ گھروں سے بھاگنے والے بچوں میں 96فیصد بچے والدین کی ناراضی ، پڑھائی کے خوف اور بری صحبت کی وجہ سے بھی گئے ہیں۔بعض لوگ کتنے عجیب ہیں کہ ذاتی دشمنی کی بنا پر ایک دوسر ے کے خلاف اپنے بچوں کے اغوا کے پرچے درج کروا دیتے ہیں اور پولیس نے ایسے کئی کیس پکڑے ہیں جو جھوٹے تھے۔ اس سلسلے میں والدین، سول سوسائٹی اور علماء کرام کا فرض ہے کہ بچوں کی تعلیم و تربیت پر خصوصی توجہ دیں۔ ان پر نظر رکھیں۔ ہماری سول سوسائٹی ویسے تو ہر وقت موم بتیاں جلانے کے لئے سڑکوں پر آ جاتی ہے، کیا کبھی انہوں نے بچوں کے اغوا کی روک تھام کے لیے اپنا کردار ادا کیا؟ کیا تعلیمی اداروں میں بچوں کو اس سلسلے میں لیکچرز دئیے گئے؟ آپ بھلے ڈینگی پیریڈ پڑھائیں، مگر بچوں کو خود اپنی حفاظت کے بارے میں بھی بتائیں۔ اس سلسلے میں جوڈو کراٹے ا ور مختلف ایسے طریقے ا سکولوں میں بتائے جائیں کہ بچے اپنی حفاظت خود بھی کر سکیں اور آج کل جس گروہ کے بارے میں اخبارات میں نام آ رہے ہیں کہ وہ بچوں کو اغوا کرکے بھیک منگوا رہے ہیں، ان کے خلاف سخت ترین ایکشن پولیس کو لینا چاہئے۔ہم ڈی آئی جی لاہور کو یہ مشورہ دیں گے مثلاً لاہور میں فیکٹری ایریا سے بہت سے بچے اغوا ہوئے ہیں، وہاں پر پولیس کی خصوصی ٹیمیں اور کیمرے لگائے جائیں نیز جن علاقوں میں بچوں کا اغوا زیادہ ہے وہاں پولیس اور سول ڈیفنس کے رضاکاروں سے مل کر کام کریں تاکہ بچوں کے اغوا میں کمی آ سکے۔ ہم آئی جی پنجاب مشتاق سکھیرا سے کہیںگے کہ بے شک کیمرے لگائیں لیکن پہلے سے نصب شدہ کیمروں کو بھی چیک کریں کہ کتنے درست ہیں۔ اب کچھ بات شعبہ صحت کی ہو جائے۔ بہاولپور میں کانگو وائرس سے نرس ہلاک ہوئی ہے اور تین ڈاکٹروں کی بھی حالت تشویشناک ہے۔ کانگو وائرس انتہائی خطرناک ہے اور اس میں مبتلا مریضوں کا علاج کرنے والے ڈاکٹرز اور نرسیں دونوں کی زندگیوں کو شدید خطرہ لاحق ہو جاتا ہے۔کتنے دکھ اور افسوس کی بات ہے کہ محکمہ زراعت اور محکمہ صحت کے افسران بھاری بھر کم تنخواہیں اور سہولتیں لینے کے باوجود کبھی بھی پیشگی کسی وائرس، بیماری اور وبا سے لوگوں کو نہ تو آگاہ کرتے ہیں اور نہ ویکسی نیشن بروقت کرتے ہیں۔ جب کوئی بیماری وبا کی صورت اختیار کر لیتی ہے تو پھر اٹھ کھڑے ہوتے ہیں۔ حال ہی میں یونیورسٹی آف ویٹرنری اینڈ اینیمل سائنسز کے شعبہ مائیکرو بیالوجی کے پروفیسر ڈاکٹر طاہر یعقوب نے جب ڈینگی کے مریضوں کے خون کا ٹیسٹ ڈاکٹر افشاں طاہر (پنجاب حکومت کی بیکریالوجسٹ) کے ساتھ مل کر کیا تو پتہ چلا کہ ان میں سے بعض افراد کو ڈینگی نہیں بلکہ گھوڑے، اونٹ اور گدھے کے سانس سے بخار ہورہا ہے جس کی علامات ڈینگی بخار جیسی ہیں۔آپ علاج ڈینگی کا کرتے رہتے ہیں اور مریض کسی اور بخار کی وجہ سے موت کے منہ میں چلا جاتا ہے۔ اب تک کوئی اس بات پر توجہ نہیں دے رہا جب جانوروں کے سانس سے بیماری وبائی صورت حال اختیار کرے گی تب ہوش آئے گا ۔ وائی ڈی اے تو ہر وقت اپنے حقوق اور سیاسی دکان داری چمکانے کے لئے مظاہرے ہڑتالیں اور مظاہرے کرتی رہتی ہے۔ارے اللہ کے نیک بندو اپنے سینئر پروفیسروں سے کام سیکھو پیچیدہ اور مشکل کیسوں کو ان کے سامنے ڈسکس کرو آج میڈیکل پروفیشن میں پروفیسر ڈاکٹر فیصل مسعود، پروفیسر ریاض تسنیم، پروفیسر محمود شوکت، پروفیسر جواد ظہیر، پروفیسر ضیاء اللہ اور پروفیسر فرید احمد خان جیسے ماہر موجود ہیں ان سے جا کر سیکھو اگر ہڑتال کرنی ہے تو اس بات پر کرو کہ مریضوں کو سہولتیں ملیں مزید اسپتال بنائے جائیں مگر تم تو ہڑتالیں صرف اور صرف اپنے مفادات کے لئے کر رہے ہو حکومت نے سینٹرل انڈکشن پالیسی متعارف کرائی ہے۔جس سے میڈیکل کی اعلیٰ تعلیم میں اب داخلہ صرف اور صرف میرٹ پر ہو گا مگر وائی ڈی اے اس میں دو نمبری کرنا چاہتی ہے اس وجہ سے وہ سینٹرل انڈکشن پالیسی کے خلاف ہے ، حالانکہ اس میں ہر ڈاکٹر آن لائن فارم جمع کرا سکتا ہے۔کسی ڈاکٹرکو کسی میڈیکل کالج میں جانے آنے کی ضرورت نہیں۔پچھلے ہفتے دنیا بھر میں ہیپاٹائٹس کا عالمی دن منایا گیا پاکستان میں ہر دسواں شہری ہیپاٹائٹس کے مرض میں مبتلا ہے آپ خود اندازہ لگالیں کہ 22کروڑ کی آبادی میں کتنے فیصد لوگ اس میں مبتلا ہیں ۔پاکستان میں استعمال شدہ سرنجوں اور غیر معیاری بلڈ بینکوں کی وجہ سے اس مرض میں اضافہ ہو رہا ہے ۔ اگرچہ حکومت کی کوشش لائق تحسین ہے مگر ہمیں پاکستان کڈنی اینڈ لیور انسٹی ٹیوٹ اینڈ ریسرچ سینٹر کےطریقہ کار اور اس میں کام کرنے والے بعض افراد کے بارے میں تحفظات ہیں۔ کہیں اس کا حال بھی بعد میں سرکاری اسپتالوں کی طرح نہ ہو جائے کیونکہ پاکستان میں گردوں اور لیور کے مریضوں کی تعداد میں روزبروز اضافہ ہو رہا ہے اور یہ ادارہ اتنی سہولتیں فراہم نہیں کر سکے گا۔.</TEXT>
