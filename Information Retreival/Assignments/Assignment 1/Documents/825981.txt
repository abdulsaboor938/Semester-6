<DOCNO>825981</DOCNO>
<HL>منی لانڈرنگ کیس میں شریف بردران کی بریت چیلنج</HL>
<AUTHOR>Dawn News</AUTHOR>
<DATELINE> Pakistan 2014-10-03 16:31:02+05</DATELINE>
<TEXT>لاہور: قومی احتساب بیورو (نیب) نے وزیراعظم نواز شریف، وزیراعلیٰ پنجاب شہباز شریف اور ان کے خاندان کے خلاف منی لانڈرنگ کیس کا ریفرنس خارج کرنے کے عدالتی فیصلے کو لاہورہائی کورٹ میں چیلینج کردیا ہے۔ راولپنڈی کی ایک احتساب عدالت نے گزشتہ ماہ شریف برادران کو منی لانڈرنگ کے مقدمات میں باعزت بری کردیا تھا۔ شریف خاندان کے خلاف دس برس قبل دس ریفرنس تیار کیے گئے تھے، جن میں چار کے متعلق گزشتہ ماہ کی انیس تاریخ کو فیصلہ سنایا گیا تھا۔ مزید پڑھیں: منی لانڈرنگ کیس: شریف خاندان باعزت بری فیصلے کے تحت شریف برادران کو غیر قانونی اثاثہ جات، حدیبیہ پیپر مل اور رائے ونڈ محل کے ریفرنسز سے باعزت بری کردیا گیا تھا جب کہ اتفاق فاونڈری کیس کی سماعت رواں ماہ دو اکتوبر تک کے لیے ملتوی کردی گئی تھی۔ نیب نے آج یعنی جمعہ کو شریف برادران کو باعزت بری کیے جانے کے عدالتی فیصلے کو لاہورہائی کورٹ کے راولپنڈی بینچ میں چیلنج کرتے ہوئے عدالت سے ان مقدمات کی از سر نو سماعت کی درخواست کی ہے۔</TEXT>
