<DOCNO>2082878</DOCNO>
<HL>دہشت گردی کیخلاف قوم متحد ہے‘ محنت کشوں کو بااختیار بنائے بغیر ترقی ممکن نہیں : شہباز شریف</HL>
<AUTHOR>نوائے وقت</AUTHOR>
<DATELINE> Pakistan 2014-04-25 05:29:28+05</DATELINE>
<TEXT>لاہور (خصوصی رپورٹر) وزیراعلیٰ پنجاب محمد شہباز شریف نے کہا ہے کہ محنت کشوں کو بااختیار بنائے بغیر پاکستان کبھی ترقی اور خوشحالی کی منزل حاصل نہیں کر سکتا، سرمایہ دار اور صنعتکار محنت کشوں کی انتھک محنت سے حاصل ہونے والے منافع پر پرتعیش زندگی گزاریں جبکہ محنت کش اور مزدور بنیادی سہولتوں سے بھی محروم ہوں، ایسا نظام اب نہیں چل سکتا، وقت آ گیا ہے کہ محنت کشوں اور مزدوں کی فلاح و بہبود کیلئے مؤثر اقدامات کئے جائیں، پاکستان کو صحیح معنوں میں اسلامی فلاحی مملکت بنانے کیلئے تجارت، زراعت اور صنعت کو جلا بخشنا ہوگی، دیانت، امانت، محنت، محنت اور محنت کے ذریعے ہی پاکستان کو ترقی و خوشحالی کی منزل سے ہمکنار کیا جا سکتا ہے اور بین الاقوامی برادری میں باوقار مقام دلا کر ترقی یافتہ قوموں کی صف میں شامل کیا جا سکتا ہے۔ حکومت دہشت گردی کے مسئلے سے نمٹنے کیلئے پرعزم ہے اور پوری قوم متحد ہے، انشاء اللہ ہم بھی ملک کو دہشت گردی اور انتہا پسندی سے نجات دلا کر امن و امان کا گہوارہ بنانے میں کامیاب ہونگے۔ صوبائی دارالحکومت میں پہلی سائوتھ ایشیا لیبر کانفرنس 2014ء کا انعقاد خوش آئند ہے اور یہ کانفرنس محنت کشوں کی فلاح و بہبود کیلئے موثر پالیسی مرتب کرنے میں معاون ثابت ہوگی۔ ان خیالات کا اظہار انہوں نے گزشتہ روز مقامی ہوٹل میں پہلی سائوتھ ایشیا لیبر کانفرنس 2014 کی افتتاحی تقریب سے خطاب کرتے ہوئے کیا۔ صوبائی وزیر محنت راجہ اشفاق سرور، یورپی یونین وفد کے سربراہ و سفیر لارس گنروگمارک ، ڈائریکٹر آئی ایل او، وفاقی سیکرٹری برائے اوورسیز پاکستانیز و ہیومن ریسورس ڈویلپمنٹ اور صوبائی سیکرٹری لیبر نے بھی کانفرنس سے خطاب کیا۔ بنگلہ دیش کے وزیرلیبر، سری لنکا کے وزیرلیبر، بنگلہ دیش و سری لنکا کے ہائی کمشنرز، جنوبی ایشیا کے ممالک کے مندوبین، یورپی یونین، آئی ایل او کے اعلیٰ سطح کے وفود، صوبائی وزرائ، ارکان اسمبلی، پنجاب کے مختلف چیمبرز کے عہدیداران، مزدور رہنمائوں، صنعتکاروں اور کاروباری شخصیات نے بڑی تعداد میں کانفرنس میں شرکت کی۔ شہباز شریف نے کانفرنس سے خطاب کرتے ہوئے کہا کہ لاہور میں پہلی سائوتھ ایشیا لیبر کانفرنس کی میزبانی میرے لئے باعث اعزاز ہے اور کانفرنس کے ذریعے ہمیں ایک دوسرے کے تجربات سے سیکھنے کا موقع ملے گا۔ غربت صرف مالی وسائل کی کمی کا نام نہیں بلکہ غربت عزت و وقار کی بھی ہوتی ہے۔ محنت کشوں کو عزت دینا ہوگی۔ محنت کشوں کو بااختیار بنا کر اور ان کے بچوں کو تعلیم اور صحت کے مواقع فراہم کرکے ہی آگے بڑھا جا سکتا ہے۔ پنجاب حکومت نے صوبے میں محنت کشوں اور مزدوروں کی فلاح و بہبود کیلئے انقلابی اقدامات کئے ہیں لیکن ابھی بھی اس حوالے سے بہت کچھ کرنے کی ضرورت ہے۔ پنجاب حکومت نے محنت کشوں اور عام آدمی کو ٹرانسپورٹ کی معیاری، باکفایت اور تیز رفتار سہولتوں کی فراہمی کیلئے 11 ماہ کی ریکارڈ مدت میں میٹرو بس سروس کا عظیم الشان شاہکار بنایا ہے جس پر روزانہ ڈیڑھ لاکھ سے زیادہ مسافر سفر کرتے ہیں۔ بے روزگار تعلیم یافتہ نوجوانوں کیلئے انٹرن شپ پروگرام شروع کیا گیا ہے جس کے تحت ان نوجوانوں کو مختلف صنعتی اداروں میں تربیت دلائی جا رہی ہے اور انہیں 10 ہزار روپے ماہانہ وظیفہ بھی دیا جا رہا ہے۔ آشیانہ ہائوسنگ سکیمیں بھی غریبوں اور کم آمدنی والے افراد کو اپنا گھر فراہم کرنے کیلئے شروع کی گئی ہیں اور ان سکیموں میں ہزاروں گھر تعمیر کئے جا رہے ہیں۔ امراء اور سرمایہ کار محنت کشوں کی محنت کی بدولت عالیشان محلات میں رہیں لیکن مزدور جھونپڑیوں میں رہیں جہاں بنیادی سہولتیں تک میسر نہ ہوں، اس نظام کو اب بدلنا ہوگا۔ سرمایہ دار اور محنت کش ایک ہی گاڑی کے دو پہیے ہیں ان میں توازن ہو تو پھر ہی آگے بڑھا جا سکتا ہے۔ جس معاشرے میں اشرافیہ کی دہلیز پر تو زندگی کی تمام سہولتیں دن رات سلام کرتی ہوں جبکہ محنت کش اور عام آدمی کے بچے تعلیم ، صحت جیسی بنیادی سہولتوں سے بھی محروم ہوں تو ایسا معاشرہ زندہ نہیں رہ سکتا۔ وقت آ گیا ہے کہ معاشرتی تفاوت کو ختم کیا جائے، محنت کشوں کی فلاح و بہبود کیلئے موثر اقدامات اور پالیسیاں مرتب کی جائیں۔ وزیراعلیٰ نے سری لنکن مہمانوں کا تذکرہ کرتے ہوئے کہا کہ سری لنکا نے دہشت گردی اور عسکریت پسندی کے مسائل پر قابو پایا ہے ، پاکستان کو بھی دہشت گردی اور انتہاپسندی کے سنگین چیلنج کا سامنا ہے۔ دہشت گردی کے عفریت پر قابو پائے بغیر پاکستان ترقی نہیں کر سکتا۔ ملک کی تیز رفتار ترقی کیلئے نوجوانوںکو بااختیار بنانا، معاشی و تجارتی سرگرمیوں کو فروغ دینا، خواتین کی ترقی اور ان کے حقوق کے تحفظ کو یقینی بنانا بے حد ضروری ہے۔ پنجاب حکومت نے جنوبی ایشیا لیبر کانفرنس کا انعقاد کرکے پلیٹ فارم مہیا کر دیا ہے ضرورت اس امر کی ہے کہ سارک ممالک کے مندوبین مل بیٹھ کر مشترکہ پالیسی بنائیں جس پر عملدرآمد کے ذریعے خطے سے غربت اور بیروزگاری کے خاتمے میں مدد ملے۔ علاوہ ازیں شہباز شریف نے کہا ہے کہ صوبے میں گندم خریداری مہم بھرپور طریقے سے جاری ہے۔ صوبائی وزراء اور سیکرٹری صاحبان کو گندم خریداری مہم کی مانیٹرنگ کے لئے ذمہ داریاں تفویض کر دی گئی ہے- صوبائی وزیر خوراک اور چیف سیکرٹری کی سربراہی میں کمیٹی گندم خریداری مہم کا روزانہ کی بنیاد پر جائزہ لے کر رپورٹ پیش کرے گی- میرا ہیلی کاپٹر بھی گندم خریداری مہم کی نگرانی کے لئے استعمال میں لایا جا سکتا ہے- چھوٹے کاشتکاروں کے مفاد کا ہر صورت تحفظ کریں گے- انہیں چوروں اور منافع خوروں کے استحصال سے بچائیں گے- ان خیالات کا اظہار انہوں نے گزشتہ روز گندم خریداری مہم کے حوالے سے اعلی سطح کے اجلاس سے خطاب کرتے ہوئے کیا- اجلاس میں صوبے میں گندم خریداری مہم کا جائزہ لیا گیا۔ شہبازشریف نے اجلاس سے خطاب کرتے ہوئے کہاکہ صوبے بھر میں گندم کی خریداری کے لئے 376 خریداری مراکز قائم کئے گئے ہیں اور ان مراکز میں کاشتکاروں کو بہترین سہولیات کی فراہمی یقینی بنائی گئی ہے-کسانوں کی شکایات کے فوری ازالہ کے لئے بھی موثر نظام وضع کیا گیا ہے- خریداری مراکز پر کسی بھی قسم کی رشوت یا بدعنوانی کی شکایت پر ذمہ دار کے خلاف سخت کارروائی عمل میں لائی جائے گی- وزیراعلیٰ نے ہدایت کی کہ صوبائی وزیر خوراک مختلف شہروں میں گندم خریداری مراکز کے دورے کر کے ذاتی طور پر انتظامات کا جائزہ لیں اور اگر کئی انتظامات میں خامی ہو تو اسے دور کرنے کے لئے فوری اقدامات کریں- گندم خریداری مہم میں باردانہ کی خریداری اور تقسیم سے لے کر تمام عمل کا تھرڈ پارٹی آڈٹ کرایا جائے- صوبے میں 20کروڑ روپے سے زائد سرکاری خریداری اور ترقیاتی منصوبوں کا تھرڈ پارٹی آڈٹ لازم ہے اور اس مقصد کے لئے ضروری قانون سازی کی جائے- وزیراعلیٰ نے ہدایت کی کہ محکمہ خوراک اگلے دو برس کے دوران پنجاب میں گندم بہترین انداز سے محفوظ کرنے کے لئے جدید سائلوز کی تعمیر کا کام مکمل کرے- سائلوز کی تعمیر سے نہ صرف گندم کی چوری بلکہ اس کا ضیاع روکنے میں بھی مدد ملے گی- مرحلہ وار پروگرام کے تحت پنجاب میں اناج سٹاک ایکسچینج کا نظام بھی لایا جائے گا اور گندم خریداری مہم کے پورے عمل کے لئے ڈیجیٹل مانیٹرنگ کا نظام وضع کیا جائے گا- وزیراعلیٰ نے گوجرانوالہ میں گندم خریداری مراکز پر سی سی ٹی وی کیمرے نصب کرنے پر ڈی سی او عظمت محمود کی کارکردگی کو سراہتے ہوئے کہاکہ اس عمل کو اگلے برس پنجاب کے تمام اضلاع تک پھیلایا جائے۔ قبل ازیں ایشیا لیبر کانفرنس کے افتتاحی سیشن کی صدارت وزیراعلیٰ پنجاب میاں محمد شہباز شریف نے کی۔ کانفرنس کے افتتاحی سیشن میں بنگلہ دیش، سری لنکا، بھارت، بھوٹان، مالدیپ، نیپال، افغانستان، پاکستان، یورپی یونین، انٹرنیشنل لیبر آرگنائزیشن، پاکستان کی ٹریڈ یونینز، چیمبرز آف کامرس، مزدور یونین کے اعلیٰ سطحی نمائندوں نے شرکت کی۔ جن میں حکومتی سطح کے وزراء اور مختلف تنظیموں اور یونینز کے سربراہ شامل تھے۔ افتتاحی سیشن کے بعد دوسرے سیشن میں جنوبی ایشیا لیبر کانفرنس کے شرکاء اور وفود پر مشتمل ورکنگ گروپوں نے جنوبی ایشیا میں لیبر قوانین، لیبر صورتحال، کم سے کم اجرت، لیبر مائیگریشن، لیبررز کی صحت و تحفظ و دیگر حوالوں سے تکنیکی اعتبار سے جائزہ اور غور و خوض کیا گیا۔ یہ سات ورکنگ گروپ پورے جنوبی ایشیا میں لیبر قوانین کا بین الاقوامی قوانین کے تحت جائزہ لے کر مختلف سفارشات مرتب کرینگے۔ علاوہ ازیں شہباز شریف سے گزشتہ روز پاکستان میں اومان کے سفیر ریاض بن یوسف نے ملاقات کی۔ ملاقات میں باہمی دلچسپی کے امور اور دوطرفہ تعلقات پر تبادلہ خیال ہوا۔ شہباز شریف</TEXT>
