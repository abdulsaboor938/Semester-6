پیپلز پارٹی شہید بھٹو ریفرنس کو دوبارہ کھولنے کیلئے پٹیشن دائر کرے گی، بلاول بھٹو
اسلام آباد : پیپلزپارٹی کے چیئرمین بلاول بھٹو زرداری نے شہید بھٹو ریفرنس کو دوبارہ کھولنے کیلئے آئندہ ہفتے سپریم کورٹ میں پٹیشن دائر کرنے کا فیصلہ کیا ہے۔ تفصیلات کے مطابق چیئرمین پیپلز پارٹی بلاول بھٹو زرداری نے اسلام آباد میں صحافیوں سے غیر رسمی ملاقات کی اس موقع پر گفتگو کرتے ہوئے انہوں نے بتایا کہ پیپلز پارٹی نے شہید بھٹو ریفرنس کو دوبارہ کھولنے کیلئے پٹیشن دائر کرنے کا فیصلہ کیا ہے۔ آئندہ ہفتے سپریم کورٹ میں پٹیشن دائر کی جائے گی، اس سلسلے میں پٹیشن پر دستخط بھی کردیئے گئے ہیں۔ شہباز شریف کی گرفتاری سے متعلق انہوں نے کہا کہ اپوزیشن لیڈر کو جس انداز سے گرفتار کیا گیا وہ مناسب نہیں۔ شہباز شریف پر الزامات تھے تو گرفتاری سے قبل قانونی تقاضے پورے کیے جاتے، بلاول بھٹو کا مزید کہنا تھا کہ حکومت پی اے سی سربراہی اپنے پاس رکھ کر احتساب سے بھاگنا چاہتی ہے۔ شہباز شریف پر قومی اسمبلی میں جمع ریکوزیشن پر ہمارا اتفاق ہے، ریکوزیشن پر دستخط کرنے کی ضرورت ہوئی تو وہ کرلیں گے۔  comments
