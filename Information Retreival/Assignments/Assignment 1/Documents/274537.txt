<DOCNO>274537</DOCNO>
<HL>بگڑے رئیس زادوں کی کمسن ملازمہ سے 4 سال تک زیادتی سر مونڈدیا</HL>
<AUTHOR>روزنامہ پاکستان</AUTHOR>
<DATELINE> Pakistan 2017-06-03 11:15:49+05</DATELINE>
<TEXT>ٹوبہ ٹیک سنگھ (ویب ڈیسک) بگڑے رئیس زادے 4 سال تک کمسن گھریلو ملازمہ کو جنسی زیادتی کا نشانہ بنا تے رہے، گھر والوں کو بتانے کے خوف سے بااثر چوہدریوں نے لڑکی کا سر مونڈھ دیا، چمک کے باعث پولیس ملزمان کے خلاف کارروائی سے گریزاں ، ایک ماہ تک والدہ کے ساتھ تھانہ کے چکر لگانے کے بعد پولیس نے لڑکی کے ساتھ زیادتی کی کوشش کے الزام میں مقدمہ درج کرکے ملزم اسرار کو حراست میں لے لیا۔ روزنامہ خبریں کے مطابق تھانہ چٹیانہ کے نواحی چک نمبر 332 گ ب جا کھڑا کے رہائشی عمر حیات کی 13 سالہ بیٹی نے بتایا کہ وہ گزشتہ چار سال سے مذکورہ گاﺅں کے چوہدری جعفر کے گھر ملازمہ ہے، اس عرصہ کے دوران مذکورہ چوہدری کے بیٹے اسرار اور ابرار مبینہ طور پر اسے زبردستی جنسی زیادتی اور جسمانی تشدد کا نشانہ بناتے رہے ، چنانچہ گھر والوں کو بتانے کے خوف سے ایک ماہ قبل ملزمان نے زبردستی اس کا سرمونڈھ ڈالا، اور کسی کو بتانے کی صورت میں جان سے مارنے کی دھمکیاں دیتے رہے، اور ملازمت کی کوئی مزدوری بھی نہیں دیتے تھے، چوہدریوں کے ظلم سے تنگ آکر وہ بھاگ کر اپنے گھر آگئی ، اور سارا واقعہ اپنے والدین کو بتایا ، جس پر والدہ اسے لیکر تھانہ چٹیانہ پہنچ گئی ، جہاں پولیس افسران کو تمام واقعہ بتایا ، اور تحریری درخواست گزاری تاہم پولیس نے بااثر ملزمان کے خلاف کارروائی کرنے کی بجائے ٹال مٹول سے کام لیتے رہے ، اور والدہ کے ہمراہ حصول انصاف کیلئے ہم روزانہ ایک ماہ تک تھانہ اور پولیس افسران کے دفاتر کے چکر لگاتے رہے ہیں، متاثرہ لڑکی نے الزام عائد کیا کہ ملزمان مقامی یونین کونسل کے چیئرمین کے قریبی عزیز ہیں، اور انہیں مقامی ایم این اے اور ایم پی اے کی مکمل پشت پناہی حاصل ہے، جس کے باعث پولیس لیت و لعل سے کام لیتی رہی ہے ، تاہم گزشتہ روز اعلیٰ پولیس افسر کی مداخلت پر تھانہ چٹیانہ پولیس نے میری والدہ رضیہ بی بی کی رپورٹ پر ایک ملزم اسرار کے خلاف زیادتی کی کوشش کے الزام میں مقدمہ درج کر کے اسے حراست میں لے لیا ، تاہم مقدمہ میں دوسرے بھائی کو نامزد نہیں کیا گیا، اور نہ ہی سر کے بال مونڈھنے کا ذکر کیا گیا ہے، متا ثرہ لڑکی کے والد عمر حیات نے بتایا کہ وہ انتہائی غریب آدمی ہے، اور محنت مزدوری کر کے اپنے بچوں کا پیٹ پالتا ہے ، مذکورہ چوہدری انتہائی بااثر ہیں، اور علاقہ میں ان کے خوف کی وجہ سے کوئی بھی ہمارا ساتھ دینے کیلئے تیار نہیں ہے ، انہوں نے وزیراعلیٰ پنجاب سے مطالبہ کیا کہ مقدمہ میں سرمونڈھنے سمیت دیگر دفعات بھی لگائی جائیں،نیز دیگر ملزمان کو بھی شامل کر کے گرفتار کیا جائے اور انہیں کیفر کردار تک پہنچایا جائے۔ سرگودھا یونیورسٹی کا پروفیسر اپنی شاگرد کیساتھ قابل اعتراض حالت میں پکڑا گیا متاثرہ لڑکی نے روتے ہوئے بتایا کہ سرمونڈھنے کے بعد اہل دیہہ کی طرف سے مذاق کے خوف سے وہ کئی روز تک گھر میں قید رہی ، بعدازاں اس کی والدہ نے مصنوعی بالوں کی وگ لا کر دی، جسے لگا کر وہ باہر آتی جاتی ہے، جبکہ جنسی زیادتی کر کے ملزمان نے اسے کہیں منہ دکھانے کے قابل نہیں چھوڑا ، اور اسے انصاف نہ ملا، تو وہ خود کشی کر لے گی۔ گھریلو ملازمہ سے زیادتی کے مقدمہ میں تاخیر کے حوالہ سے رابطہ کرنے پر ڈی ایس پی (صدر سرکل ) عاطف عمران قریشی نے مئوقف اختیار کیاکہ وقوعہ پرانا ہے، تاہم متاثرہ لڑکی اور اس کے والدین نے پولیس سے بالکل رابطہ نہیں کیا، بلکہ پولیس کو کسی ذرائع سے علم ہونے پر ہم نے خود متا ثرہ سے رابطہ کیا اور مدعی کی طرف سے ملنے والی درخواست کے مطابق فوری مقدمہ درج کر کے ملزم کو گرفتار کر لیا گیا ہے ، باقی معاملہ کی تفتیش ہو گی، جس میں الزام ثابت ہونے پر مزید کارروائی عمل میں لائی جائے گی، اور کسی قسم کا دباﺅ قبول نہیں کیا جائے گا۔</TEXT>
