پی ایس او، پی آئی اے تنازع برقرار، پی آئی اے کو فیول کی فراہمی معطل
کراچی: پی ایس او اور پی آئی اے تنازع برقرار ہے، واجبات کی عدم ادائیگی پر ایک بار پھر پی آئی اے کو فیول کی فراہمی جزوی طور پر معطل کردی گئی۔ تفصیلات کے مطابق پی ایس او اور پی آئی اے کے درمیان واجبات کی عدم ادائیگی جاری تنازع حل نہیں ہوسکا ہے، عدم ادائیگی پر پی آئی اے کو ایک بار پھر فیول کی فراہمی جزول طور پر معطل کردی گئی ہے۔ پی ایس او کی جانب سے فیول کی فراہمی جزوی طور پر معطل ہونے سے پی آئی اے کا فضائی آپریشن متاثر ہوا ہے، ذرائع پی ایس او کا کہنا ہے کہ آج دوپہر تک ادائیگی کا وعدہ کیا تھا جو پورا نہ ہوسکا، پی آئی اے نے 17 ارب سے زائد واجبات ادا کرنے ہیں۔ فیول کی فراہمی معطل وہنے سے پروازوں کی روانگی میں تاخیر ہوئی ہے اور مسافر رل گئے ہیں، کراچی سے لاہور جانے والی پرواز پی کے 304 تین گھنٹے سے زائد تاخیر کا شکار ہے۔ کراچی سے اسلام آباد کی پرواز پی کے 308 دو گھنٹے سے زائد تاخیر کا شکار ہے جبکہ کراچی سے سکھر جانے والی پرواز پی کے 536 ایک گھنٹے سے زائد تاخیر کا شکار ہوئی ہے۔ اسی طرح کراچی سے جدہ جانے والی پرواز پی کے 731 ڈیڑھ گھنٹے سے زائد تاخیر کا شکار ہے، مسافروں کا کہنا ہے کہ 6 گھنٹے سے ایئرپورٹ پر پھنسے ہوئے ہیں، انتظامیہ کی جانب سے پروازوں کا شیڈول نہیں بتایا جارہا ہے۔ مزید پڑھیں: پی ایس او کی قومی ایئرلائن کو ایندھن کی فراہمی معطلی کے بعد بحال واضح رہے کہ گزشتہ روز بھی پی ایس او نے پی آئی اے کو فیول کی فراہمی بند کردی تھی جبکہ رات گئے پی آئی اے انتظامیہ کی جانب سے واجبات کی ادائیگی کی یقین دہانی کے بعد فیول کی فراہمی بحال کردی گئی تھی۔ comments
