<DOCNO>2324518</DOCNO>
<HL>فیصل آباد کے وکلاء کی ہائیکورٹ بنچ کے قیام کیلئے پانچویں روز بھی ہڑتال</HL>
<AUTHOR>جیو اردو نیوز</AUTHOR>
<DATELINE> Pakistan 2013-12-02 16:12:00+05</DATELINE>
<TEXT>فیصل آباد…فیصل آباد کے وکلاء کی ہائیکورٹ بنچ کے قیام کے مطالبہ پر آج پانچویں روز بھی ہڑتال جاری ہے جبکہ وکلاء نے سیشن کورٹ کے گیٹ کے سامنے احتجاجی دھرنا بھی دیا۔ ہائیکورٹ بنچز کے قیا م کیلئے پانچ ڈویژنزفیصل آباد ، ساہیوال، سرگودھا، گوجرانوالہ اور ڈیرہ غازی خان کی ڈسٹرکٹ بارزکے عہدیداران نے مشترکہ طور پر فیصلہ کیا تھا کہ 11 دسمبر تک وکلاء ہڑتال جاری رکھیں گے اور صبح 9 بجے سے 11 بجے تک سیشن کورٹس کے سامنے دھرنا دیں گے ۔ اس فیصلہ کے مطابق ڈسٹرکٹ بار کے وکلاء کی ہڑتال آج مسلسل پانچویں روز جاری ہے جبکہ وکلاء نے سیشن کورٹ کے مرکزی گیٹ کے سامنے یونیورسٹی روڈ پر دھرنا بھی دیا۔ وکلاء کی ہڑتال سے سائلین کو پریشانی کا سامنا ہے۔</TEXT>
