<DOCNO>940639</DOCNO>
<HL>افغان عورتیں اور لڑکیاں کنوارپن کا ٹیسٹ کرانے پر مجبور</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-02 05:03:00+05</DATELINE>
<TEXT>کابل (رائٹرز) انسانی حقوق کے کارکنوں کا کہنا ہے کہ غیر اخلاقی سرگرمیوں میں ملوث رہنےکے شبہے میں افغان عورتوں اور لڑکیوں کو سرکاری ڈاکٹروں کی جانب سے ’’کنوارپن کا ٹیسٹ‘‘ کروانے پر مجبور کیا جاتا ہے جن کی کوئی سائنسی حیثیت نہیں۔افغانستان میں طالبان حکومت کو معزول کیے جانے کے 15سال بعد بھی عورتوں کی زندگیوں میں بہتری ایک بڑا چیلنج ہے۔ افغانستان کے انسانی حقوق کے کمیشن کے مطابق ایک تحقیقی مطالعے کے دوران ملک کے مختلف صوبوں میں 53 عورتوں اور لڑکیوں کے انٹرویو کیے گئے جن میں سے 48 نے کہا کہ گھر سے بھاگنے یا غیر ازداوجی تعلقات کا الزام لگنے کے بعد حکام نے انہیں جنسی معائنہ کروانے پر مجبور کیا۔ یہ مطالعہ گزشتہ سال کیا گیا تھا، پیر کو ہیومن رائٹس واچ نے اس مطالعے کے نتائج شائع کیے۔ کمیشن نے نتیجہ اخذ کیا کہ متاثرہ عورتوں کی رضامندی کے بغیر ان کا جسمانی معائنہ کیا گیا۔ اسے جنسی طور ہراساں کرنے اور انسانی حقوق کی خلاف ورزی سمجھا جا سکتا ہے۔کمیشن نے یہ بھی کہا کہ یہ ٹیسٹ افغانستان کے آئین کی روح اور بین الاقوامی اصو لو ں کے منافی ہیں۔</TEXT>
