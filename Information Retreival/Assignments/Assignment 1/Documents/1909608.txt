<DOCNO>1909608</DOCNO>
<HL>نیب سیاستدانوں‘ جرنیلوں‘ بیورو کریٹس کے خلاف 173 کرپشن کیسز میں مصروف‘ 6 بند</HL>
<AUTHOR>نوائے وقت</AUTHOR>
<DATELINE> Pakistan 2016-04-30 04:26:48+05</DATELINE>
<TEXT>اسلام آباد( رستم اعجاز ستی /نامہ نگار) قومی احتساب بیورو (نیب) نے سیاست دانوں، سابق جرنیلوں اور بیورو کریٹس کے179میگا کرپشن سکینڈلز کی فہرست میں سے6 مقدمات کو بند کر دیا ہے، فہرست میں 81 مقدمات کی انکوائری،53کی تحقیقات اور 45احتساب عدالتوں میں زیر سماعت تھے، تازہ ترین صورتحال کے مطابق81مقدمات کی انکوائریوں میں اس وقت 49مقدمات کی انکوائریاں، 46مقدمات کی تحقیقات جاری ہیں جبکہ 68مقدمات احتساب عدالتوں میں زیر سماعت ہیں، نیب کی جانب سے81مقدمات کی انکوائریوں میں سے 20مقدمات کی انکوائریوں کو تحقیقات میں تبدیل کیا گیا، پانچ مقدمات کو رضاکارانہ واپسی جبکہ پانچ مقدمات کی انکوائریوں کو بند کر دیا گیا ہے،51مقدمات جو کہ تحقیقات کے مرحلے میں تھے میں سے23کا ریفرنس، تین کو پہلی بارگین کے ذریعے مکمل کیا گیا جبکہ ایک مقدمہ کو بند کر دیا گیا،مجموعی طور پر نیب چھ مقدمات کو تاحال بند کر چکا ہے، نیب کی کارروائی سست روی کا شکار ہے اور یہی وجہ ہے کہ اب نیب نے آئی بی سے مدد مانگ لی ہے، عام تاثر ہے کہ نیب کا ادارہ بے ساکھ ہو چکا کسی بھی با اثر ملزم کیخلاف موثر تفتیش کر کے اسے قانون کے مطابق سزا دلوانے کی صلاحیت نہیں رکھتا، ماضی میں بھی اسکا کردار کرپشن کے بڑے بڑے سکینڈلز کی پروہ پوشی اور مجر موں کے تحفظ تک محدود رہا، آئی بی سے مدد مانگنے کے چیئرمین کے فیصلے کو سراہا جا رہا ہے تاہم اس بات کا پتہ جلد لگ جائے گا کہ نیب کی کارکردگی بہتر ہوئی ہے یا نہیں، اس حوالے سے رابطہ کرنے نیب ترجمان کا کہنا تھا کہ میگا کرپشن سکینڈلز کے حوالے سے نیب کارروائی کر رہا ہے جسکی تفصیلات ادارے کی ویب سائٹ پر ڈال دی گئی ہے تاہم چیئرمین نیب کی جانب سے آئی بی سے مدد مانگنے کے سوال پر ترجمان کا کہنا تھا کہ انہیں اس بارے میں کوئی معلومات نہیں ہے ۔</TEXT>
