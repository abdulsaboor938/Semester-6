<DOCNO>709991</DOCNO>
<HL>شوکت خانم میموریل کینسر ہسپتال تمباکو نوشی اور مضر اثرات سے آگاہی کیلئے تقریب</HL>
<AUTHOR>روزنامہ پاکستان</AUTHOR>
<DATELINE> Pakistan 2014-05-27 00:20:08+05</DATELINE>
<TEXT>لاہور(پ ر)شوکت خانم میموریل کینسر ہسپتال اور ریسرچ میں گزشتہ روز \"انسدادِ تمباکو نوشی \"کے عالمی دن کے موقع پر عوام الناس میں تمباکو نوشی اور اس کے مضر اثرات سے آگاہی کے لئے ایک خصوصی تقریب کا اہتمام کیا گیاجس میں عوام کے علاوہ پاکستان کے مختلف سکولوں کے طلباء و طالبات کی ایک بڑی تعداد نے شرکت کی۔ مشہور کرکٹرشاہد آفریدی اس موقع پر مہمانِ خصوصی تھے انھوں نے اس موقع پر اپنے خیالات کا اظہار کرتے ہوئے کہا کہ یہ ہسپتال بلا شبہ ایک عظیم ادارہ ہے جو حقیقت میں دکھی انسانیت کی خدمت کررہا ہے انھوں نے سگریٹ نوشی کے حوالے سے نوجوانوں کو اپنا پیغام دیتے ہوئے کہا کہ یہ واقعی صحت کیلئے ایک نقصان دہ چیز ہے اور نئی نسل کو اس سے دوررہنا چاہیے انھوں نے مزید کہا کہ والدین کو چاہیے کہ وہ بچوں کو تمباکو کے استعمال کے مضر اثرات کے بارے بھر پور آگاہ کریں تاکہ وہ اس خطرناک عادت سے بچ سکیں ہسپتال نے اس دن کی مناسبت سے پاکستان بھر کے تعلیمی اداروں میں \"نوٹوبیکو\"کے زیرِعنوان پوسٹرز بنانے کے مقابلے کا اہتمام کیا تھا اس سلسلے میں ہسپتال کو ملک بھر کے سکولوں سے ہزاروں پوسٹرز موصول ہوئے شاہدآفریدی نے تقریب میں تین کیٹیگریز میں نمایاں پوزیشن حاصل کرنے والے طلباء و طالبات میں انعامات اور شیلڈز تقسیم کیں اور تمباکو نوشی کی حوصلہ شکنی اور بالخصوص نوجوانوں میں اس کے مضر اثرات سے آگاہی کے لئے شوکت خانم ہسپتا ل کے کردار کو سراہا ۔ آخر میں شوکت خانم کینسر ہسپتال کے چیف ایگزیکٹو آفیسر، ڈاکٹر فیصل سلطان نے تمام شرکاء اور خصوصاً شاہد آفریدی کا شکریہ ادا کرتے ہوئے کہا کہ سگریٹ نوشی صحت کیلئے انتہائی مضر اور متعدد مہلک بیماریوں کا سبب ہے اس سے اجتناب ہی ان تمام بیماریوں سے بچاؤ کا واحد حل ہے۔</TEXT>
