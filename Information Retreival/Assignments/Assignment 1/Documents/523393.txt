<DOCNO>523393</DOCNO>
<HL>بجلی اور گیس کا بحران سنگین صورتحال اختیار کر گیا، کاٹیج انڈسٹری مکمل ٹھپ، شدید احتجاج</HL>
<AUTHOR>روزنامہ پاکستان</AUTHOR>
<DATELINE> Pakistan 2016-01-08 04:08:47+05</DATELINE>
<TEXT>لاہور(کامرس رپورٹر)ملک میں گزشتہ روز بھی بجلی و گیس کا بدترین بحران جاری رہا ۔ صوبائی دارالحکومت سمیت کئی شہروں میں گیس کی بندش اور بجلی کی لوڈ شیڈنگ کے ستائے لوگ سڑکوں پر آگئے ۔ لوگوں کی جانب سے شدید احتجاج کیا گیا ۔بل نذر آتش کر دیئے ۔ حکومت اور اداروں کے خلاف شدید نعرہ بازی کی گئی ۔بجلی اور گیس کی لوڈ شیڈنگ کے باعث کاٹیج انڈسٹری مکمل ٹھپ ہو گئی جس کے باعث ہزاروں گھروں کے چولہے ٹھنڈے ہو گئے ۔ گیس کا شارٹ فال 2500 ملین کیوبک فٹ سے بھی تجاوز کر جانے کے باعث گھریلو صارفین کے لئے بحالی کے اوقات میں بھی پریشر نہ ہونے کے برابر رہ گیا جس کے باعث امور خانہ ٹھپ ہو گئے لوگ مہنگے داموں فروخت ہونے والا متبادل ایندھن استعمال کرنے پر مجبور ہو گئے ۔ صوبائی دارالحکومت میں گزشتہ سارا دن و رات بیشتر علاقوں میں گیس کی بندش رہی جس کے باعث بچے اور نوکری پیشہ لوگ بھوکے اپنی منزل کی جانب گئے ۔ صوبائی دارالحکومت لاہور سمیت گجرات ،گوجرانوالہ اور دیگر شہروں میں میں لوگوں نے احتجاج کیا اور ٹائر جلا کر سڑکیں بلاک کر دیں اور حکومت کے خلاف شدید نعرہ بازی کی ۔ گزشتہ روز بجلی کا شارٹ فال تقریبا ساڑھے پانچ ہزار سے زائد رہا جس کے باعث شہروں میں بارہ گھنٹے اور دیہی علاقوں میں چودہ سے پندرہ گھنٹے کی لوڈ شیڈنگ کی گئی تقریبا تمام سب ڈویژنوں میں دو دو فیڈرز مرمت کے نام پر اٹھ سے دس گھنٹے بند رکھے گئے ۔</TEXT>
