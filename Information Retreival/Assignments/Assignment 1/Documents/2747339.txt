<DOCNO>2747339</DOCNO>
<HL>ایک ماہ میں بیس پھانسیاں</HL>
<AUTHOR>اردو پوائنٹ</AUTHOR>
<DATELINE> Pakistan 2015-01-17 11:40:22+05</DATELINE>
<TEXT> اسلام آباد(اُردو پوائنٹ تازہ ترین اخبار۔ 17 جنوری 2015ء) سانحہ پشاور کے بعد سے پھانسی کی سزا پر غیراعلانیہ عملدر آمد پر عائد پابندی ہٹا لی گئی تھی۔ پابندی کے خاتمے کے بعد اب تک بیس مجرموں کو پھانسی دی جا چکی ہے۔ پہلی پھانسی 19 دسمبر2014 ء کو فیصل آباد کی ڈسٹرکٹ جیل میں دو مجرموں عقیل احمد عرف ڈاکٹر عثمان اور ارشد مہربان کو دی گئی۔ دونوں مجرموں کو سابق صدر جنرل پرویز مشرف پر حملے کے جرم میں پھانسی کے پھندے پر لٹکایا گیا۔ 21 دسمبر2014ء کر مشرف کیس کے مزید 4 مجرموں غلام سرور بھٹی، راشد محمود قریشی، زبیر احمد اور ایک روسی باشندے اخلاص کو بھی فیصل آباد کی ڈسٹرکٹ جیل میں ہی تختہ دار پر لٹکایا گیا۔31دسمبر 2014ء کو مجرم نیاز محمد کو پشاور کی سینٹرل جیل میں پھانسی دی گئی مجرم پر 2003 میں جھنڈا پل پر مشرف پر کیے گئے حملے کا جرم ثابت ہوا تھا۔ () جس میں 14 افراد ہلاک ہوئے تھے جبکہ صدر وقت محفوظ رہے تھے۔ 2015ء میں پہلی پھانسی 7جنوری کو سینٹرل جیل ملتان میں کالعدم جماعت کے دو دہشتگروں غلام شبیر عرف فوجی عرف ڈاکٹر اور احمد علی عرف شیش ناگ کو دی گئی، 9 جنوری2015 ء کو پاک فضائیہ کے سابق ٹیکنیشن خالد محمود کو مشرف حملہ کیس میں تختہ دار پر لٹکایا گیا۔13 جنوری کو مجرم مشتاق اور نوازش کو مشرف حملہ کیس میں فیصل آباد میں پھانسی دی گئی، اسی دن سکھر جیل میں شاہدحنیف، طلحہ اور خلیل کو وزارت دفاع کے ڈائیریکٹر کو قتل کرنے کے جرم میں پھانسی دی گئی، امریکی قونصل خانے پر حملے کے مجرم ذعالفقار علی کو13 جنوری ہی کو اڈیالہ جیل میں پھانسی ہوئی جبکہ اسی روز کراچی میں بھی ایک وکیل کے قاتل بہرام خان کو تختہ دار پر لٹکایا گیا۔ 15 جنوری کو پولیس افسر اور اس کے بیٹے کے قاتل محمد سعید کو کراچی سینٹرل جیل جبکہ پولیس اہلکار کے قاتل مجرم زاہر حسین عرف زاہدو کو لاہور کی کوٹ لکھپت جیل میں پھانسی ہوئی۔17 جنوری کو 2001 ء میں ایک شخص کو قتل کرنے کے جرم میں اکرام الحق عرف لاہوری کی سزائے موت پر عملدرآمد کیا گیا۔</TEXT>
