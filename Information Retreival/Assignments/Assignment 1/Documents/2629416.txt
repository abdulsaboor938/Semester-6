<DOCNO>2629416</DOCNO>
<HL>ایران میں ایک ہی دن 40مجرموں کو تختہ دار پر لٹکا دیا گیا ،انسانی حقوق کی تنظیمیں اور مجرموں کے عزیز و اقارب سراپا احتجاج،عرب ٹی وی،جن ملزمان کو پھانسی کی سزا دی گئی ہے ان پر قتل کے الزامات ثابت ہو چکے تھے ،ملزمان نے اعتراف جرم کر لیا تھا،عہدیدارایرانی جوڈیشل کونسل کی عرب ٹی وی سے بات چیت</HL>
<AUTHOR>اردو پوائنٹ</AUTHOR>
<DATELINE> Pakistan 2013-08-24 17:32:05+05</DATELINE>
<TEXT>تہران (اُردو پوائنٹ اخبار تازہ ترین۔آئی این پی۔24اگست۔ 2013ء) ایران میں انسانی حقوق کے کارکنوں نے کہا ہے کہ حکام نے 40افراد کو ایک ہی دن پھانسی پر لٹکا دیا ہے جسکے خلاف انسانی حقوق کی تنظیموں اور پھانسی پانے والے \'مجرموں\' کے اقارب حکومت کے خلاف سراپا احتجاج ہیں۔ہفتہ کو عرب میڈیا کی رپورٹ کے مطابق انسانی حقوق کی تنظیم ڈیموکریٹک سینٹر برائے ایران کی جانب سے ایک رپورٹ میں بتایا گیا ہے کہ گزشتہ روز 27 افراد کو اعلانیہ پھانسی پر لٹکایا گیا جبکہ کئی ملزمان کی سزائے موت پر رازداری میں عمل درآمد کیا گیا ہے، تاہم انسانی حقوق کے کارکنوں نے ان کے بارے میں بھی معلومات اکٹھی کر لی ہیں۔ رپورٹ کے مطابق ایک ہی دن میں مجموعی طور پرچالیس افراد کو پھانسی دی گئی۔رپورٹ کے مطابق تختہ دار پر لٹکائے جانے والے ملزمان میں سے بیشتر کو اراک، مشہد، ارومیہ، کرج، ہندیجان اور اردبیل شہروں میں قائم حراستی مراکز میں رکھا گیا تھا۔ () ان مجرموں کو جیلوں کے قریب پھانسی دی گئی۔رپورٹ میں ایرانی جوڈیشل کونسل کے تعلقات عامہ کے ایک عہدیدار کے حوالے سے بتایا گیا ہے کہ انسانی حقوق کے کارکنوں کی جانب سے پھانسی کی سزا واویلا بلاجواز ہے۔ انہوں نے کہا کہ جن ملزمان کو پھانسی کی سزا دی گئی ہے ان پر قتل کے الزامات ثابت ہو چکے تھے اور ملزمان نے اعتراف جرم بھی کر لیا تھا۔درایں اثناء ارومیہ اور دیگر شہروں میں پھانسی کی سزائیں دینے کے خلاف شہریوں نے سخت احتجاج کیا ہے۔ العربیہ ڈاٹ نیٹ کے مطابق ارومیہ شہر کی سینٹرل جیل کے باہر پھانسی کے سزا یافتہ ملزمان کے سیکڑوں عزیزو اقارب اور انسانی حقوق کے کارکنوں نے مظاہرہ کیا۔ مظاہرین سخت مشتعل تھے۔ انہوں نے جیل پر پتھراوٴ بھی کیا۔ پولیس نے مظاہرین کو منتشر کرنے کے لیے ان پر لاٹھی چارج کیا اور احتجاج کرنے والے دو افراد کو حراست میں لے کر نامعلوم مقام پر منتقل کر دیا گیا ہے۔</TEXT>
