<DOCNO>2038556</DOCNO>
<HL>مقررہ اجرتوں کے نفاذ میں حکومت کی ناکامی!</HL>
<AUTHOR>نوائے وقت</AUTHOR>
<DATELINE> Pakistan 2014-11-24 05:16:00+05</DATELINE>
<TEXT>رانا ریاض احمد مسلم لیگ کی حکومت نے سابقہ دور میں پنجاب میں اےک بار غیر تربیت یافتہ مزدور کی ماہانہ تنخواہ سات ہزار روپے مقرر کی تھی ۔ اس کے بعد 2008 کے انتخابات کے بعد پنجاب میں بننے والی حکومت نے مزدور کی کم از کم تنخواہ دس ہزار روپے مقرر کی اور اس فیصلے عملدرآمد کو یقینی بنانے کیلئے پنجاب اسمبلی کے بارہ اراکین اسمبلی پر مشتمل کمیٹی بھی بنائی ۔ مگرپانچ سال کے عرصے میں کوئی ٹھوس تجاویز و سفارشات پیش نہ کی جا سکیں۔ 2013 کے انتخابات کے بعد محنت وانسانی وسائل کی وزارت نے پنجاب میں کم از کم بارہ ہزار روپے تنخواہ کا نوٹیفیکشن جاری کیا۔ راقم نے ان اعلانات پر عملدرآمد کو یقینی بنانے کے کیلئے نوائے وقت کی ایڈیٹر کی ڈاک میں متعدد مراسلات بھی شائع کروائے ہیں۔ مگرپنجاب حکومت نے آج تک کم سے کم تنخواہ کو یقینی بنانے کیلئے ٹھوس عملی اقدامات نہیں اٹھائے۔ جبکہ پنجاب بھر کے مزدوروں کا اس پر آشوب دور میں جینا محال ہو چکا ہے راقم نے اس سلسہ میں جامع سروے کیا ہے۔ اپنے سروے کو احاطہ تحریر میں لایا جائے تو اس کالم کا دامن تمام سروے کو سمیٹنے کا متحمل نہیں ہو سکتا۔ 22 ستمبر 2014 وفاقی کابینہ کے اجلاس کے بعد پریس کانفرنس سے خطاب کر تے ہوئے وفاقی وزیر اطلاعات و نشریات نے بارہ ہزار کم سے کم تنخواہ کے اعلان پر عمل کیلئے جلد قانون سازی کا کہا۔ وفاقی کا بینہ کے اجلاس کو ہوئے آج دو ماہ ہونے کو آئے ہیں لیکن اس سلسلہ میں نہ کوئی قانون سازی ہوئی اور نہ کوئی آرڈیننس آیا۔ ہیں تلخ بہت بندہ مزدور کے اوقات ساہیوال چیمبر آف کامرس اینڈ انڈسڑی کے سابقہ و موجودہ عہدیدارن میں سے اکثریت کے صنعتی و تجارتی ادارے ہیں ۔جو اپنے اداروں میں حکومت کی کم از کم مقرر تنخواہ بارہ ہزار نہیں دے رہے۔ ورکرز سے بارہ گھنٹے کام لیا جاتا ہے اور اس کے عوض ماہانہ تنخواہ چھ ہزار سے لیکر دس ہزار تک دی جاتی ہے ۔ اسی طرح خاتون ملازمہ کی تنخواہ دس ہزار اور اوقات کار بارہ گھنٹوں پر محیط ہیں۔ یہی حال فیکٹریوں کا ہے جہاں مزدوروں کی تنخواہیں، مزدوروں کیلئے حفظان صحت کا ماحول انتہائی پست ہے ، فرسٹ ایڈ کی ابتدائی سہولت کا فقدان جبکہ دوسری طرف ایسی فیکٹریاں بھی ہیں جہاں مزدوروں کی تنخواہیں نسبتاً بہتر اور لیبر پالیسی پر عملدرآمد اور ورکرز کیلئے ابتدائی طبی امداد بروقت فراہم کی جاتی ہے۔ پنجاب بھر میں تیل کمپنیوں کے جتنے بھی پٹرول پمپس ہیں ان پر فیول بھرنے والے سٹاف کو بمشکل پانچ سے سات ہزار تک تنخواہ آٹھ گھنٹے ڈیوٹی کرنے پر دئیے جاتے ہیں۔ جن لوگوں کے اپنے ذاتی نجی پٹرول پمپس ہیں وہ اپنے فیول فلنگ اسٹاف کو بارہ گھنٹے ڈیوٹی لینے پر تین ہزار ماہانہ دیتے ہیں۔ سویٹ شاپ میں کام کرنے ورکرز سے بارہ گھنٹے روزانہ کام لینے پر دوپہر کے کھانا کیلئے تیس روپے کی معمولی ادائیگی کے ساتھ مختلف ورکرز کو سات ہزار سے نو ہزار تک تنخواہ دیتے ہیں ان جگہوں پر نہ تعطیل ہے اور نہ ہی اس کے بدلے معاوضہ یا اوور ٹائم دیا جاتا ہے۔ تعلیمی ادارے قائم کرنا مالی منفعت کے طور پر تجارتی اداروں میں بدل چکے ہیں لوگوں نے اےک بلڈنگ کرائے پر لے کر انگلش میڈیم کے بے شمار سکول کھول رکھے ہیں جہاں پر زیادہ تر فیمیل ٹیچر ہیں۔ ان سکولوں میں تعلیم و تدریس کا فیضہ سر انجام دینے والی اساتذہ کو بی ایڈ۔ ایم ایڈ ہونے کے باوجود بمشکل تین ہزار سے لیکر پانچ ہزار ماہانہ نہایت معمولی تنخواہیں دی جاتی ہےں۔ سکول مالکان سکول میں تعلیم حاصل کرنے والے بچوں سے گرمیوں کی چھٹیوں کی فیس لے لیتے ہیں لیکن سکول مالکان اپنے سکول کی ان فیمیل ٹیچرز کو جو گھر کی کفالت کرنے پر مجبور ہیں، چھٹیوں کی تنخواہیں کاٹ کر نہایت معمولی تنخواہیں ادا کی جاتی ہیں ۔ مختلف سرکاری عمارتوں جن میں پوسٹ آفس ، نیشنل بینک آف پاکستان اور دوسر ے شیڈول بینک بڑے شاپنگ پلازہ صنعتی و تجارتی ادارے شامل ہیں ، یہاں پر متعین سیکورٹی گارڈز کی ماہانہ تنخواہ سات ہزار سے لیکر دس ہزار ہے اور ڈیوٹی بارہ لی جاتی ہے ۔یوں تو پورے ملک ہی اس لوٹ مار کے نظام کے تحت چل رہا ہے لیکن پنجاب میں بڑے بڑے صنعتی اداروں کے مالکان کی وابستگی سپورٹرز اور ووٹرز کی صورت میں حکمران جماعت کے ساتھ ہے ۔ کسی بڑے شہر میں وزیراعلیٰ کی آمد پر یہ صنعت کار طبقہ وزیراعظم ، وزیراعلیٰ اور شہر کے موجودہ ایم این اے اور ایم پی اے کی تصاویر کے ساتھ اپنی تصویر چھپوا کر بڑے بڑے استقبالیہ اشتہارات” کے ذریعے اخبارات میں مسلم لیگ ن کے ساتھ اپنی گہری وابستگی کا اظہار کرتے ہیں۔ اس طبقے کے افراد بعد میں قائدین مسلم لیگ ن اور ضلعی انتظامیہ سے بھی اپنے جائزوناجائز کام بآسانی کروالیتے ہیں۔ اگر ان صنعت کاروں کے ہاں مزدور کی کم سے کم تنخواہ کا جائزہ لیا جائے تو” ڈھاک کے وہی تین پات“ ان کے ہاں بھی ورکرز بشمول کلیریکل اسٹاف و سیکورٹی گارڈز کو سات سے دس ہزار تنخواہ دی جاتی ہے ۔ لیبرویلفیئر اورمحکمہ محنت و انسانی وسائل کی جانب سے گیارہ ستمبر2014 کو جو نوٹیفیکیشن جاری ہوا ہے پنجاب بھر میں غیر تربیت یافتہ ورکرز کی تین کیٹیگرز ہیں۔ اول: وہ ورکرز جو قانون کے مطابق آٹھ گھنٹے کام کرتے ہیں اور مہینہ بھر میں چار چھٹیاں بھی مالکان سے حاصل کر کے کم سے کم بنیادی اُجرت وصول کرتے ہیں۔ دوم: وہ ورکرز جو مختلف اداروں میں روزانہ بارہ گھنٹے کام کرتے ہیں اور انہیں آجر(مالک) کی طرف سے ہفتہ وار چھٹی ملتی ہے۔ سوم: ور ورکرز جو مختلف اداروں میں روزانہ بارہ گھنٹے کام کرتے ہیں اور انہیں آجر(مالک) کی طرف سے سے ہفتہ وار چھٹی نہیں دی جاتی۔ پہلی کیٹگیری میں آنے والے ورکرز کیلئے حکومت پنجاب نے کم از کم اجرت بارہ ہزار روپے ماہانہ مقرر کی ہے۔ جس کی رو سے اےک گھنٹہ کی اجرت تقریباً 58 روپے بنتی ہے۔دوسری اور تیسری کیٹیگری میں آنے والے ورکرز کیلئے حکومت نے سنگل اوورٹائم کی شکل میں اُجرت کا تعین نہیں کیا ہے۔ دوسری کیٹیگری میں آنے والے ورکرز اےک مہینہ میں اےک سوچار گھنٹے اضافی کام کرتے ہیں۔ جن کی اُجرت سنگل اوورٹائم کے حساب سے 6006/- روپے بنتی ہے اس طرح کل ملا کر اٹھارہ ہزار روپے ماہانہ تنخواہ بشمول اوورٹائم بنتی ہے۔ تیسری کیٹیگری میں آنے والے ملازمین کا اوورٹائم اےک سو باون گھنٹے بنتے ہیں۔ جس کے اوورٹائم کے 8778 روپے بنتے ہیں۔ اس طرح تقربیاً20778/- روپے کل تنخواہ بشمول اوورٹائم بنتی ہے۔ اس کمی بیشی کے پیش نظر وزارت محنت و انسانی وسائل کونئے سرے سے اےک مفصل اور جامع نوٹیفیکیشن جاری کرنا ہو گا ۔ جس کی روسے پہلی کیٹیگری کی تنخواہ بارہ ہزار ماہانہ دوسری کیٹیگری کی تنخواہ اٹھارہ ہزار اور تیسری کیٹیگری کی تنخواہ اکیس ہزار ماہانہ کا باقاعدہ نوٹیفیکیشن کے ذریعے اعلان کرے۔ تا کہ مزدوروں کی فلاح و بہبود اور ترقی و خوشحالی کا دور آئے۔ راقم تمام سروے کے بعد اس نتیجے پر پہنچا ہے۔ محنت کا صلہ مردہ ضمیروں سے نہ مانگو مُردے کبھی قبروں کی کھدائی نہیں دیتے صوبہ بھر میں حکومت پنجاب کے نوٹیفیکیشن کے تحت کہیں بھی ورکرز کوبارہ ہزارتنخواہ نہیں دی جارہی۔ ماسوائے ان اداروں کے جو غیر ملکی ہے یا چند ملکی ادارے جن کے اپنے انسانی وسائل کے شعبے ہیں وہ اپنے غیر فنی ورکرز سے لیکر ادارے میں کام کرنے والے ہر ملازم کے عہدہ کے مطابق مہنگائی اور دوسرے اُمور کو دیکھتے ہوئے ماہانہ مشاہرہ کا تعین کرتے ہیں ۔ حکومت کی ذمہ داری ہے کہ کم سے کم اُجرت بارہ ہزار کو یقینی بنائے کیلئے سخت سے سخت قانون سازی کرے۔ 2008 کے انتخابات کے بعد معرض وجود میں آنے والی حکومت نے اےک کمیٹی بنائی تھی جس نے کم سے کم تنخواہ کو یقینی بنانے کیلئے تجاویز شفارشات دینا تھیں۔2008 کے انتخابات کے تحت قائم ہونے والی منتخب حکومت ختم ہو گئی لیکن کمیٹی کی تجاویز اور سفارشات نہ آنی تھیں، نہ آئیں۔ حکومت وقت سے استدعا ہے کہ کمیٹی بنانے کی بجائے صوبہ بھر کے ڈسٹرکٹ لیبر آفیسرز سے اس سلسلہ میں ٹھوس تجاویز لے کر اس پر فوری عمل کیا جائے ۔ ہر کمالِ را زوال کے مصداق حکومتوں کیلئے اقتدار آج ہے کل نہیں،یہ لوگوں کی امانت ہوتا ہے۔ حکمران جماعت اگر ان معروضات کو توجہ کے قابل سمجھے تو اپنے اعلانات پر ایک نوٹیفیکیشن کے ذریعے جنگی بنیادوں پر اس کے عملی نفاذ کے لئے اقدامات اٹھائے۔ اس سے نا صرف حکومتی پارٹی کی مقبولیت میں روز افزوں اضافہ ہوتا جائے گا اور مزدوروں کی فلاح و بہبود ترقی و خوشحالی کا سامان ہو سکے گا بلکہ پنجاب کے باسی سابقہ حکومتوں کی کی کارکردگی کو بھول کر آپ کے گُن گائیں گے۔</TEXT>
