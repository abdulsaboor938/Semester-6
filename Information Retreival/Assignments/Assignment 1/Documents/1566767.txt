<DOCNO>1566767</DOCNO>
<HL>آئل ٹینکرز اونر ز اینڈ ڈرائیورز ویلفیئر ایسوسی ایشن کی سینکڑوں آئل ٹینکرز کے ہمراہ ریلی</HL>
<AUTHOR>نوائے وقت</AUTHOR>
<DATELINE> Pakistan 2018-05-02 08:24:02+05</DATELINE>
<TEXT>راولپنڈی (اپنے سٹاف رپورٹر سے) یوم مئی کے موقع پر شکاگو کے مزدوروں کو خراج عقیدت پیش کرنے کیلئے آئل ٹینکرز اونر ز اینڈ ڈرائیورز ویلفیر ایسوسی ایشن نے سینکڑوں آئل ٹینکرز کے ہمراہ ریلی نکالی آخر میں یونین کے ہیڈ آفس مورگاہ میں ایک تقریب رکھی گئی جس کی صدارت چیئر مین راجہ محمد سعید جنجوعہ نے کی اس موقع پر صدر ملک ذوالفقار علی عرف ذلفی ، سینئر نائب صدر راجہ شیراز نائب صدر چوھدری شوکت کے علاوہ پٹرولیم مصنوعات کی سپلائی دینے والی ملکی و غیر ملکی کمپنیوں ، ریفائنریوں کے نمائندوں اور سینکڑوں مزدوروں نے بھرپور شرکت کی تقریب سے خطاب کرتے ہوئے راجہ محمد سعید جنجوعہ نے کہا کہ و ہ قومیں کبھی ترقی نہیں کر سکتی جن کے مزدور اپنے جائز حقوق سے محروم ہوں صرف لیبر ڈے منانے سے مسائل حل نہیں ہوتے مزدوروں کی خوشحالی کیلئے عملی اقدامات کئے جائیں محنت کش کی زندگی میں مشکلات دور کرنے کیلئے سب کو اپنے حصے کا دیاجلانا ہو گاہمارے ہاں ہمیشہ مزدور کا معاشی استحصال کیا گیا دنیا کی 90فیصد دولت پر 10فیصد لوگ قابض ہیں اور 7ارب کی آبادی میں سے 6ارب لوگ بنیادی سہولتوں سے محروم زندگیاں بسر کرنے پر مجبور ہیں پوری دنیا کی معیشت کو آئی ایم ایف اور ورلڈ بینک جیسے عوام دشمن ادارے کنٹرول کرتے ہیں آزاد معیشت اور نجکاری جیسی پالیسیوں کو پوری دنیا میں نافذ کر کے جہاں ایک طرف محنت کشوں کی تحریک کو کمزور کیا گیا ہے وہیں ریاستوں کی اپنی خود مختیار ی کو بھی ختم کر دیا گیا ہے یوم مئی اس طبقے کا تہوار ہے جو دنیا کے ہر خطے میں اپنی محنت سے زندگی کی گاڑی کھینچتا ہے یہ دن تمام ملکوں ، بر اعظموں، ممالک ، مذاہب ، عقیدوں ، رنگوں ، نسلوں اور زبانوں سے تعلق رکھنے والے محنت کشوں کی مشترکہ میراث بن گیا ہے یوم مئی صرف مزدوروں اور معاشرے کے پسے ہوئے طبقات سے خطاب کرنے ان کے دروازے پرا ٓتا ہے شکاگو کے مزدور سب مزدوروں کے حقوق کے تحفظ کی خاطر ایک ہو گئے تھے جب تک مزدور طبقے میں اتفاق نہیں ہو گا اس وقت تک مزدور سرمایہ داروں اور جاگیر داروں کے ہاتھوں کھلونا ہی بنا رہے گا پہلے پڑولیم مصنوعات کا بجٹ سالانہ پیش ہوا کرتا تھا معیشت مضبوط تھی ، کاروبار عام تھے ، مزدور بھی سکون کی زندگیاں بسر کر رہا تھا اب ہر 30دن بعد پٹرولیم مصنوعات کا بجٹ پیش کیا جاتا ہے جو کہ مشکلات کا نیا پھنداہے اس سے ملکی معیشت تباہ ہو چکی ہے تمام ملکی نظام پٹرولیم مصنوعات پر ہی چل رہا ہے اس کی قیمتیں بڑھنے سے ضروریات زندگی کی تمام تر اشیاء میں خود بخود اضافہ ہی ہو جاتا ہے۔ مزدور طبقہ یوٹیلٹی بلز تک ہی محدود رہتا ہے ، غمی و خوشی میں شرکت کرنا تو ایک طرف ماہانہ بجٹ فاقوں کے ساتھ چلانا پڑتا ہے جنگ ہو یا امن ملکی مفاد کی خاطر ہر محاذ پر اپنی جانی و مالی پرواہ کئے بغیر آئل ٹینکروں کے ذریعے ہر محاذ پر بحفاظت پٹرولیم مصنوعات کی سپلائی پہنچا رہے ہیں لیکن ہر دور اقتدار میں ہمارے ساتھ بھی سوتیلی ماں جیسا سلوک ہوتا چلا آرہا ہے ہم لوگ اپنے جائز مسائل بھی حل نہیں کروا سکتے مزدور ڈے پر ہم لوگ حکمرانوں سے مطالبہ کرتے ہیں کہ مزدور کی تنخواہ ایک تولہ سونے کے برابر کی جائے اور امیر ، غریب کیلئے ایک قانون و انصاف ہو۔ تا کہ ملک ترقی کرے قوم خوشحال ہو۔</TEXT>
