<DOCNO>1068857</DOCNO>
<HL>وزیر اعظم نے اڑی حملے کی مذمت کا امریکی، برطانوی مطالبہ مسترد کردیا</HL>
<AUTHOR>روزنامہ جنگ</AUTHOR>
<DATELINE> Pakistan 2016-10-02 05:10:00+05</DATELINE>
<TEXT>اسلام آباد (انصار عباسی) امریکا اور برطانیہ نے وزیر اعظم نواز شریف سے اڑی حملے اور 18 بھارتی فوجیوں کی ہلاکت کی مذمت کرنے کا مطالبہ کیا تھا، لیکن انہوں نے صاف انکار کردیا۔ بلکہ جب سوال اٹھایا گیا کہ مقبوضہ کشمیر میں بھارتی افواج کے ہاتھوں 100 سے زائد کشمیریوں کی شہادت اور ہزاروں زخمیوں پر لندن اور واشنگٹن سمیت پوری دنیا کیوں خاموش ہے تو ان دونوں مغربی حکومتوں کو چپ لگ گئی۔ باخبر ذرائع نے دی نیوز کو بتایا کہ اقوام متحدہ کی جنرل اسمبلی کے حالیہ اجلاس کے موقع پر ہونے والی ملاقاتوں میں امریکی وزیر خارجہ جان کیری اور برطانوی وزیر اعظم تھریسا مے نے وزیراعظم نواز شریف سے اڑی حملے کی مذمت کرنے کا کہا، تو وزیراعظم نواز شریف نے انکار کردیا۔ ذرائع کے مطابق وزیراعظم نواز شریف نے کہا کہ بھارت کو تو کشمریوں پر ڈھائے جانے والے اپنے مظالم اور تشدد پر کوئی شرمندگی نہیں، جب کہ 100 سے زائد کشمیریوں کی شہادت پر ان دونوں ممالک کی حکومتوں سمیت پوری دنیا خاموش ہے، تو پاکستان کیسے اڑی حملے کی مذمت کرسکتا ہے۔ انہوں نے کہا کہ بھارتی ریاستی دہشت گردی کی وجہ سے ہزاروں کشمیری زخمی ہیں جب کہ بھارتی افواج کی پیلٹ بندوقوں سے فائرنگ کے نتیجے میں 500 سے زیادہ کشمیریوں کی بینائی ضائع ہوگئی ہے۔ پاکستان نے دوٹوک الفاظ میں اڑی حملے میں ملوث ہونے کا بھارتی الزام نہ صرف مسترد کردیا، بلکہ واقعے کی تحقیقات کے لیے مکمل تعاون کی پیش کش کی۔ پاکستانی حکومت کا خیال ہے کہ اڑی حملہ یا تو پاکستان کو بدنام کرنے کا بھارت کا اپنا ڈرامہ ہے جس کا مقصد کشمیر سے دنیا کی توجہ ہٹانا ہے، یا پھر یہ دراصل مظلوم کشمیروں نے اپنے اوپر ہونے والے مظالم کا خود بدلہ لیا ہے، کیونکہ وہ بھارت کی ریاستی دہشت گردی اور بدترین مظالم جھیل رہے ہیں۔ پاکستان کشمیریوں کی حق خود ارادیت کی جدوجہد کو جائز سمجھتا ہے ، اسی لیے اس کی اخلاقی و سفارتی حمایت کرتا ہے۔ اقوام متحدہ کی جنرل اسمبلی میں وزیراعظم نواز شریف کے خطاب سے دو روز قبل اڑی حملہ ہونے سے خود بھارت کے ملوث ہونے کے بارے میں کئی سوالات اور شکوک و شبہات پیدا ہوئے۔ اڑی مقبوضہ کشمیر کے ضلع بارہمولا کا ایک قصبہ ہے، جہاں بھارتی افواج آزادی کی جدوجہد کرنے والے کشمیریوں پر ظلم و ستم کے پہاڑ توڑ رہی ہیں۔ صرف چند ماہ کے دوران 110 کشمیری شہید، 500 سے زیادہ نابینا اور ہزاروں زخمی ہوچکے ہیں، لیکن مودی حکومت نے افسوس اور پشیمانی کا ایک لفظ تک نہ کہا۔ وزیراعظم نواز شریف نے امریکا اور برطانیہ کی امیدوں پر پانی پھیرتے ہوئے اپنی تقریر میں مقبوضہ کشمیر میں ہونے والے بھارتی مظالم کو اجاگر کرتے ہوئے کہا کہ کشمیریوں کی موجودہ مقامی جدوجہد آزادی کو حسب معمول پانچ لاکھ سے زائد قابض بھارتی افواج نے اپنے وحشیانہ مظالم کے ذریعے دبانے کی کوشش کی ہے۔ ایک سو سے زائد کشمیریوں کو شہید جبکہ کمسن بچوں سمیت سیکڑوں افراد کو پیلٹ گنوں کے ذریعے نشانہ بنا کر انہیں بینائی سے محروم کردیا گیا، گزشتہ دو ماہ کے دوران 6ہزار سے زائد غیر مسلح شہریوں کو زخمی کیا گیا۔ انہوں نے کہا کہ یہ مظالم کشمیریوں کے جذبے کو نہیں دبا سکتے بلکہ اس کے نتیجے میں کشمیر سے بھارتی تسلط کے خاتمے کے لئے ان کا غصہ شدید اور عزم مزید مضبوط ہوگا۔ ان کا کہنا تھا کہ پاکستان کشمیریوں کے حق خودارادیت کے مطالبے کی مکمل طور پر حمایت کرتا ہے جس کا وعدہ ان سے سلامتی کونسل نے اپنی کئی قراردادوں میں کیا ہے۔ ناجائز بیرونی تسلط کے خلاف ان کی آزادی کی جدوجہد جائز ہے۔ وزیر اعظم نواز شریف نے کہا کہ میں قتل، زخمی اور بینائی سے محروم کئے جانے والے ان معصوم کشمیری بچوں، عورتوں اور مردوں کے والدین، بیویوں، بہنوں اور کشمیری عوام کی طرف سے اور پاکستانی قوم کی طرف سے ان ماورائے عدالت شہادتوں کی تحقیقات کے لئے آزادانہ انکوائری کا مطالبہ کرتا ہوں اور اقوام متحدہ کا فیکٹ فائنڈنگ مشن مقبوضہ کشمیر میں بھارتی قابض افواج کی طرف سے ڈھائے جانے والے مظالم کی تحقیقات کرے تاکہ ان مظالم میں ملوث لوگوں کو سزا دی جاسکے۔ ذرائع نے کہا کہ کشمیر پر اتنے واضح موقف کے بعد پاکستانی وزیر اعظم سے اڑی حملے اور بھارتی فوجیوں کی ہلاکت کی مذمت کی توقع کرنا واقعی ناجائز اور نامعقول بات ہے۔</TEXT>
