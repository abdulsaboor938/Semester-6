<DOCNO>940362</DOCNO>
<HL>ممتاز قادری کو اڈیالہ جیل میں پھانسی دیدی گئی، مختلف شہروں میں مظاہرے،  ٹریفک جام، شہریوں کو پریشانی</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-01 05:03:00+05</DATELINE>
<TEXT>اسلام آباد،کراچی (نیوز ایجنسیاں، اسٹاف رپورٹر) سابق گورنر پنجاب سلمان تاثیر کے قتل کے مجرم ممتاز قادری کو پیر کی صبح اڈیالہ جیل راولپنڈی میں پھانسی دیدی گئی۔ ضروری قانونی کارروائی کے بعد لاش ورثاء کے حوالے کر دی گئی۔ نماز جنازہ (آج)منگل کی دوپہر لیاقت باغ راولپنڈی میں ادا کی جائے گی۔ ممتاز قادری کو پھانسی دیئے جانے کیخلاف کراچی، اسلام آباد، حیدرآباد، سکھر،کوئٹہ، پشاور، آزاد کشمیر سمیت ملک کے مختلف شہروں میں احتجاجی مظاہرے کیے گئے۔ کراچی میں ممتاز حسین قادری کی پھانسی کیخلاف مختلف جماعتوں کی جانب سے احتجاجی ریلیاں نکالی گئی، مظاہرے کئے گئے اور دھرنے دئیے گئے غائبانہ نماز جنازہ ادا کی گئی۔ مظاہروں کے دوران شرکاء نے حکومت مخالف نعرے لگائے۔ دھرنوں اور مظاہروں کے باعث شہر میں کئی مقامات پر ٹریفک جام ہوگیا ۔ جس کے باعث شہریوں کو شدید پریشانی کا سامنا کرنا پڑا۔ کئی علاقوں میں دکانیں اور بازار بند تھے۔ اہلسنت کی مختلف جماعتوں کی جانب سے نیوکراچی پاور ہاؤس چورنگی ، ملیر کالا بورڈ ،شاہراہ فیصل اسٹار گیٹ، ڈیفنس گلف سینٹر ، بلدیہ نمبر 4 ، بہادرآباد اور نمائش چورنگی پر احتجاج کیا گیا جبکہ مرکزی دھرنا شاہراہ فیصل پر دیا گیا ،جس میں لوگوں کی بڑی تعداد نے شرکت کی۔احتجاج کے باعث لاہور، راولپنڈی اور اسلام آباد میں میٹرو بس سروس معطل کر دی گئی، مظاہرین نے اسلام آباد کو ملانے والی بڑی شاہراہ ایکسپریس ہائی وے اور فیض آباد پل کو بند کر دیا، ٹائر جلائے اور گاڑیوں پر پتھرائو کیا،ٹریفک کا نظام درہم برہم ہوگیا۔ ملی یکجہتی کونسل نے ممتاز حسین قادری کی پھانسی کیخلاف آج ملک گیر احتجاج کا اعلان کرتے ہوئے تاجر برادری، ٹراسپورٹرز ، اقلیتی برادری سے احتجاج میں شرکت کی اپیل کی ہے۔ علماء نے ممتاز حسین قادری کی پھانسی مذمت کرتے ہوئے کہا ہے کہ قوم سے پرتشدد کارروائیوں سے گریز کرنے کی اپیل کی ہے۔تفصیلات کے مطابق ممتاز قادری کو پیر کی صبح اڈیالہ جیل راولپنڈی میں پھانسی دے دی گئی ۔ ممتاز قادری کو پیر کی صبح اڈیالہ جیل راولپنڈی میں پھانسی دے دی گئی ۔ پنجاب پولیس کی ایلیٹ فورس کے سابق اہلکار ممتاز قادری گورنر پنجاب سلمان تاثیر کی سکیورٹی پر تعینات تھے اور انھوں نے چار جنوری 2011 کو اسلام آباد کے علاقے ایف سکس میں سلمان تاثیر کو سرکاری اسلحے سے فائرنگ کر کےہلاک کر دیا تھا۔ممتاز قادری کو راولپنڈی کی انسداد دہشت گردی کی عدالت نے جرم ثابت ہونے پر 2011 میں دو مرتبہ موت کی سزا سنائی تھی۔سزا کے خلاف اپیل پر اسلام آباد ہائی کورٹ نے فروری 2015 میں اس کی سزائے موت برقرار رکھنے کا حکم دیا اوراسی فیصلے کو دسمبر 2015 میں سپریم کورٹ نے برقرار رکھا ۔ صدر مملکت کی طرف سے رحم کی اپیل مسترد ہونے کے بعد سزا پر عمل درآمد کرتے ہوئے ممتاز قادری کو راولپنڈی کی اڈیالہ جیل میں پھانسی دیدی گئی ۔ممتاز قادری کی میت لواحقین کے حوالے کردی گئی ہے۔ حیدرآباد سے بیورو رپورٹ کے مطابق ممتاز قادری کی پھانسی کی اطلاع پر حیدرآباد میں درجنوں مشتمل افراد حیدرچوک پر جمع ہوگئے اوراحتجاجاً ٹائرجلائےاور حکمرانوں کیخلاف شدید نعرے بازی کی۔ مظاہرین کی تعداد میں اضافہ کے بعد علی الصباح 4بجے مظاہرین نے حیدرآبادبائی پاس 28چوکی پر دھرنادیکر کراچی سے اندرون ملک اور پنجاب سے کراچی جانے والی سڑکوں کوبلاک کردیااورٹائرنذرآتش کئے اس دوران ایک کار سوار نے گاڑی روکنے کے بجائے فائرنگ شروع کردی جس پر مظاہرین مشتعل ہوگئے اورتوڑپھوڑ اور پتھراؤ کیا اس دوران وہاں موجود نسیم نگر تھانے کی پولیس موبائل پر بھی مشتعل مظاہرین نے حملہ کرکے اس کے شیشے توڑدیئے اوردیگرگاڑیوں کوبھی نقصان پہنچایا۔احتجاج کے باعث سپرہائی وے پر گاڑیوں کی میلوں طویل قطاریں لگ گئیں۔ صبح 8بجے مظاہرین واپس حیدرچوک پہنچے اور شہر کے مختلف علاقوں میں کھلی دکانیں اور بازار بند کرادیئے جبکہ دیگرمذہبی تنظیمو ں کی جانب سے بھی شہر میں بھی کاروبار اوردکانیں بندکرادیں اور شہر بھرمیں ٹائر نذرآتش کرنے اوردکانیں و مارکیٹیں بندکرادی گئیں اس دوران اسکولوں کی بھی چھٹی کرادی گئی۔حالات کے پیش نظر شہر کی سڑکوں سے ٹریفک غائب ہوگئی۔ احتجاجی مظاہرین نے جلوس نکالے اورپریس کلب پہنچ کر احتجاج کیا جبکہ سنی تحریک، جماعت اسلامی، جمعیت علمائے پاکستان کی جانب سے احتجاج کیا گیا۔سکھر، تلہار اور محراب پورمیںجماعت اسلامی، سنی تحریک، اہل سنت جماعت کے تحت سخت احتجاج کیا گیا۔ جماعت اسلامی کے احتجاج کی قیادت سندھ کے جنرل سکریٹری ممتاز سہتونے کی۔ نوابشاہ میںممتاز قادری کو پھانسی دیئے جانے کیخلاف پیر کو شہر کے مختلف علاقوں میں ہوائی فائرنگ کی گئی جس سے خوف و ہراس پھیل گیا جبکہ نامعلوم ڈنڈا بردار افراد نے زبردستی شہر میں دکانیں بند کرا دیں۔دوسری طرف جماعت اسلامی کی جانب سے بھی سرور قریشی، ظفر اقبال کی قیادت میں ترازو چوک پر احتجاجی مظاہرہ کیا گیا اور نعرے بازی کی گئی۔گھارو میں خلاف سنی تحریک کی اپیل پر شٹر بند ہڑتال کی گئی اس دوران شہر میں مکمل کاروبار بند رہا تاہم بعد میں تمام کاروبار کھل گیا۔ ٹھٹھہ میںاہلسنت والجماعت، جے یو آئی، جماعت اسلامی و دیگر مذہبی جماعتوں کی جانب سے شیخ فرید چوک تا پریس کلب تک ریلی نکالی گئی اور قومی شاہراہ کو بلاک کرکے احتجاجی دھرنا دیا گیا، جس کے باعث ٹریفک معطل رہی۔ روہڑی اور اسکے گردنواح کے علاقوں میں جزوی ہڑتال رہی۔کشمور میں سنی تحریک اور جماعت اہل سنت کی نے مدینہ چوک سے پریس کلب تک مشترکہ احتجاجی ریلی نکالی۔ خیرپو رمیں پنج گلہ چوک پرممتاز قادری کی غائبانہ نماز جنازہ ادا کی گئی۔ غائبانہ نماز جنازہ کا اہتمام جماعت اسلامی کی جانب سے کیا گیا تھا۔ بعد ازاں صوبائی نائب امیر ممتاز حسین سہتو نے شرکا سے خطاب بھی کیا۔ خیرپو رمیں ممتاز قادری کی غائبانہ نماز جنازہ پڑھنے پر 16افراد کے خلاف روڈ بلاک کر نےکا مقدمہ درج مقدمے میں جماعت اسلامی سندھ کے نائب امیر ممتاز سہتو و دیگر کو نامزد کر دیا گیا۔ عمرکوٹ اور ٹنڈوالہ یار، پڈعیدن اورٹنڈوآدم میں بھی ممتاز قادری کی پھانسی کے خلاف سنی تحریک اور دیگر جماعتوں کی جانب سے شہر بھر میں احتجاج کیا گیا اور ٹائر نذر آتش کئے گئے۔ اہلسنت والجماعت سمیت دیگر جماعتوں کی جانب سے مختلف شاہراؤں پر دھرنے بھی دیئے گئے۔ادھرممتازقادری کی پھانسی کے باعث ممکنہ احتجاجی مظاہروں کے پیش نظرراولپنڈی اوراسلام آباد سمیت ملک بھرمیں اہم مقامات پرسیکورٹی سخت کردی گئی ۔ اڈیالہ جیل جانے والے راستے کو سیل کر دیا گیا تھا ۔ اسلام آباد میں میٹرو بس سروس بند کرنے کے علاوہ ریڈ زون کو سیل کر دیا گیا اور پولیس اور رینجرز کے جوانوں کی بڑی تعداد وہاں تعینات کردی گئی۔ لاہور میں بھی احتجاج کے باعث میٹرو بس سروس معطل کر دی گئی۔ سنی تحریک کی جانب سے جاری کیے گئے بیان میں کہا گیا ہے کہ ممتاز قادری کی نمازِ جنازہ (آج)منگل کی دوپہر راولپنڈی کے لیاقت باغ میں ادا کی جائے گی۔ لاہور کے داخلی و خارجی راستوں پر مذہبی تنظیموں کی جانب سے دھرنے دیئے گئے۔مظفر آباد میں اہلسنت والجماعت کے زیر اہتمام احتجاجی مظاہرہ کیا گیا، جس میں وزیر اعظم نواز شریف کے خلاف شدید نعرے بازی کی گئی۔ ادھر ملی یکجہتی کونسل نے ممتاز حسین قادری کی پھانسی کیخلاف آج ملک گیر احتجاج کا اعلان کرتے ہوئے تاجر برادری، ٹراسپورٹرز ، اقلیتی برادری سے احتجاج میں شرکت کی اپیل کی ہے۔ ملی یکجہتی کونسل پاکستان کے سیکرٹری جنرل لیاقت بلوچ نے ملی یکجہتی کونسل کے صدر ڈاکٹر صاحبزادہ ابوالخیر محمد زبیر کی ہدایت پر ملی یکجہتی کونسل کا ہنگامی اجلاس کے بعداسلام آباد میں ایک پریس کانفرنس سے خطاب کرتے ہوئے کہا کہ منگل کوممتاز قادری کا جنازہ تاریخ کا بڑا جنازہ ہوگا،جس میں کونسل کی مرکزی قیادت کے علاوہ تمام رکن جماعتوں کے قائدین شرکت کریں گے۔ علاوہ ازیں ملک بھر میں عین دو بجے غائبانہ نماز جنازہ ادا کیا جائے گا۔انہوں نے کہا کہ 4مارچ جمعہ کو ملک گیر احتجاج ہوگا۔ تمام مساجد میں خطیب حضرات ناموس رسالت کے حوالے سے بیا ن کریں گے۔لیا قت بلوچ نے حال ہی میں پنجاب اسمبلی کی جانب سے پاس ہونے والے بل کی جانب اشارہ کرتے ہوئے کہا کہ اس بل کے ذریعے ہماری اقدار اور خاندانی نظام پر ضرب لگائی گئی ہے غیر ت کے نام پر حکومتی سرپرستی میں بے حیائی کو فروغ دیا جا رہا ہے۔علاوہ ازیں تنظیم المدارس اہلسنت پاکستان کے عہدیداران علامہ پیر حسین الدین شاہ ، مفتی منیب الرحمن، صاحبزادہ علامہ سید ارشد سعید کاظمی، صاحبزادہ عبدالمصطفیٰ ہزاروی، علامہ غلام محمد سیالوی،پیر محمد عثمان قادری، ڈاکٹر مظہر فرید شاہ ،مفتی محمد جان نعیمی ،مولانا ریحان امجد نعمانی ، صوبائی صدورو ناظمین اورمجلس عاملہ کے ارکان نے ملک ممتاز حسین قادری کی سزائے موت پر انتہائی رنج وملال اور افسوس کا اظہار کیا ہے اور اس کی شدید مذمت کی ہے۔ انہوں نے کہا کہ مدارس اہلسنت کو ہدایت کی جاتی ہے کہ آج اور کل تدریس معطل کر کے ایصالِ ثواب کی تقریبات منعقد کریں ، پر امن احتجاج کریں اور قانون کو ہاتھ میں نہ لیں۔دریں اثناء وفاق المدارس العربیہ پاکستان کے رہنماوں شیخ الحدیث مولانا سلیم اللہ خان اور مولانا محمد حنیف جالندھری نے اپنے ایک مشترکہ بیان میں کہا ہے کہ ممتاز قادری کی سزائے موت پر ہنگامی عملدرآمد ناقابل فہم ہے، انسداد توہین رسالت قانون کو جب تک موثر اور قابل عمل نہیں بنا دیا جاتا اس وقت تک وطن عزیز کو موجودہ صورتحال سے نجات نہیں دلائی جاسکتی۔وفاق المدارس کے قائدین نے قوم سے اپیل کی کہ وہ اس موقع پر جلائو گھیراو اور پر تشدد کاروائیوں سے گریز کرے اور مکمل طور پر پرامن رہیں اور صبر و تحمل سے کام لیں۔ دریں اثناء عالمی مجلس تحفظ ختم نبوت کے امیر مرکزیہ ڈاکٹر عبدالرزاق اسکندر، نائب امیر مولانا خواجہ عزیز احمد، مولانا ناصر خاکوانی، مرکزی ناظم اعلیٰ مولانا عزیز الرحمن جالندھری و دیگر علماء نے اپنے مشترکہ بیان میں ممتاز حسین قادری کو پھانسی کی مذمت کرتے ہوئے کہا ہے کہ قادری کی موت اسلامی جمہوریہ پاکستان کے تشخص کے لیے سوالیہ نشان ہے۔ تحفظ ناموس رسالت کا عظیم مشن ہر قیمت پر جاری رکھا جائے گا۔دریں اثنا ءممتاز قادری کی پھانسی کے حوالے سے مذہبی تنظیموں کے احتجاجی مظاہرین کے صحافیوں اور میڈیا ورکرز پر تشدد کے خلاف مظاہرہ کیا گیا۔ نیشنل پریس کلب کے صدر شکیل انجم نے مظاہرے سے خطاب کرتےہوئےکہا کہ صحافیوں پر تشدد کی روک تھام کیلئے حکومت اقدامات کرے۔ انہوں نے کہا کہ صحافیوں پر حملہ انتہائی قابل مذمت عمل ہے اور اس کے حوالے سے حکومت اور انتظامیہ تحقیقات کر کے ملزمان کو قرار واقعی سزا دے اور ملزمان کو کیفر کردار تک پہنچائے۔ انہوں نے کہا کہ صحافی تمام فریقین کا یکساں موقف عوام کے سامنے پیش کرتے ہیں وہ کسی پارٹی یا گروپ کو خصوصی کوریج نہیں دے سکتے بلکہ حقیقت پسندی سے کام لیتے ہوئے سچ عوام کے سامنے پیش کرتے ہیں۔ سیکرٹری نیشنل پریس کلب عمران یعقوب ڈھلوں نے کہا کہ تشدد کرنے والے لوگوں کے خلاف مقدمہ درج کیا جائے ورنہ آئندہ کے لائحہ عمل جلد دیا جائے گا۔ صدر آر آئی یو جے علی رضا علوی نے کہا کہ میڈیا ورکرز پر حملہ انتہائی شرمناک اقدام ہے جس کی جتنی بھی مذمت کی جائے کم ہے اور آئندہ اس طرح کے واقعات کی روک تھام کیلئے حکومت اقدامات کرے اور صحافیوں پر تشدد کو روکا جائے۔ اس موقع پر سینئر صحافی فوزیہ شاہد، اصغر چوہدری، شکیل قرار و دیگر نے بھی خطاب کیا۔وزیراعلیٰ سندھ کے مشیربرائے ا طلاعات مولابخش چانڈیو نے ڈان نیوز کی ڈی ایس این جی وین پر حملے اور عملہ پر تشددکے کا نوٹس لیتے ہو ئے ایڈیشنل آئی جی کراچی سے صحافیوں، ڈی ایس این جی وینز اور معاون تکنیکی عملے پر حملے سے متعلق تفصیلی رپورٹ طلب کر لی ہے ۔انہو ں نے ہدایات جا ر ی کی ہیں کہ حملہ آوروں کو فوری گرفتار کیا جا ئے اورصحافیوں اور معاونتی عملے پر تشدد کرنے والوں کو قرارواقعی سزا دی جائے۔انہو ں نے کہا کہ پیشہ وارانہ ذمہ دا ریا ں سرانجام دینے والے صحافیوں پر حملہ انتہائی قابل مذمت عمل ہے۔</TEXT>
