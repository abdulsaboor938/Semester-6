<DOCNO>1372934</DOCNO>
<HL>تمباکو نوشی سے ہلاکتیں، بریڈفورڈ کونسل نے سٹاپ سموکنگ مہم کا آغاز کردیا،خطیب خصوصی بیان کرینگے</HL>
<AUTHOR>روزنامہ جنگ</AUTHOR>
<DATELINE> Pakistan 2018-05-21 05:05:00+05</DATELINE>
<TEXT>بریڈ فورڈ (محمد رجاسب مغل) رمضان المبارک کے مقدس مہینے میں بریڈ فورڈ کونسل نے سٹاپ سموکنگ مہم کا آغاز کر دیا ہے اس سلسلے میں ہر جمعۃ المبارک کو ڈسٹرکٹ بھر کی مختلف مساجد میں خصوصی آگاہی مہم کمیونٹی کو پہنچائی جا رہی ہے مساجد کے امام تمباکو نوشی کے حوالے سے خصوصی خطابات بھی کریں گے۔ بریڈ فورڈ کونسل کی جانب سے تمباکو نوشی سے متعلق یہ مہم محمد ادریس کی سربراہی میں گزشتہ کئی سال سے جاری ہے۔ اس موقع پر جنگ سے خصوصی گفتگو کرتے ہوئے محمد ادریس نے کہا کہ دنیا بھر میں ہر طرح کی تمباکو نوشی انتہائی خطرناک ہوتی جا رہی ہے۔ دنیا بھر میں متباکو نوشی اور اس کی وجہ سے دیگر بیماریوں میں دن بدن اضافہ ہوتا جا رہا ہے برطانیہ میں پبلک ہیلتھ سروس کے اعداد و شمار کے مطابق تمباکو نوشی اور اس سے جڑی بیماریوں کی وجہ سے ہر سال برطانیہ میں ایک لاکھ اموات ہوتی ہیں جوکہ دیگر بیماریوں سے سے زیادہ اموات ہیں۔ اقوام متحدہ کے عالمی ادارہ صحت کے مطابق بھی تمباکو نوشی تیزی سے دنیا میں انسانی اموات کی وجہ بنتی جارہی ہے۔ عالمی ادارہ صحت کے اعداد و شمار کے مطابق دنیا بھر میں ایک ارب دس کروڑ افراد تمباکو نوشی کی عادت میں مبتلا ہیں اور ہر سال تقریبا چون لاکھ افراد اس کی وجہ سے ہلاک ہو جاتے ہیں۔ انہوں نے کہا کہ تمباکو نوشی دنیا بھر میں موت کا سبب بننے والی آٹھ وجوہات میں سے چھ میں سب سے زیادہ خطرے کی وجہ سمجھی جاتی ہے۔ ہر سال تمباکو نوشی کرنے والے کم از کم54لاکھ افراد پھیپھڑوں کے سرطان، دل کے امراض او ردوسری وجوہات کی بنا پر انتقال کر جاتے ہیں ۔ عالمی ادارہ صحت نے انتباہ جاری کیا ہے کہ اگر تمباکو نوشی کا یہی رحجان رہا تو2030ء تک تمباکو نوشی سے مرنے والوں کی تعداد بڑھ کر80لاکھ ہو سکتی ہے تمباکو نوشی سے نہ صرف اس شخص پربلکہ اس کی وجہ سے ان افراد کے لئے بھی نقصان دہ ہے جو اس کے آس پاس رہتے ہیںجسے سیکنڈ ہینڈ سموکنگ بھی کہتے ہیں۔ اعداد و شمار کے مطابق دنیا میں چھ لاکھ سے زیادہ افراد ایسے ماحول میں ہونے کی وجہ سے اس کے دھوئیں کا شکار ہو جاتے ہیں۔ بریڈ فورڈ کونسل کے اعداد و شمار کے مطابق ڈسٹرکٹ بھر میں سٹاپ سموکنگ مہم سے20ہزار لوگوں کو فائدہ پہنچ چکا ہے۔ مرکزی جامع مسجد کیتھلے کے خطیب علامہ خورشید عالم صابری نے کہا کہ اگرچہ اسلامی نقطہ نظر سے سیگریٹ نوشی حرام تو نہیں مگر یہ مکروہ عمل ہے رمضان المبارک میں ہمیں کوشش کرنا چاہئے کہ اسی سے چھٹکارا حاصل کریں ۔مسلم ایسوسی ایشن کیتھلے کے صدر شوکت میرپوری نے کہا کہ ہمیں اپنی نوجوان نسل اور ارد گردکے ماحول کو تمباکو نوشی کے مضر اثرات سے بچانے کے لئے بریڈ فورڈ کونسل کی سٹاپ سموکنگ مہم سے تعاون کرنا چاہئے۔ مسلم ایسوسی ایشن کے جنرل سیکرٹری الحاج ظفر اقبال جماعتی نے بھی مسجد متعلقین سے درخواست کی کہ رمضان المبارک کے مہینے میں ہر طرح کی تمباکو نوشی ترک کرنے کے لئے نیشنل ہیلتھ سروس سے تعاون کریں۔ ماحول کو صاف ستھرا رکھنا ہم سب کی ذمہ داری ہے۔ اس موقع پر محمد ادریس نے کمیونٹی کو آگاہی مہم کے لئے لٹریچر بھی تقسیم کئے۔</TEXT>
