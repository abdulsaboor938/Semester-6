<DOCNO>963071</DOCNO>
<HL>بھارت انسانی اسمگلنگ کے خلاف متحدہ عرب امارات سے معاہدے کرے گا</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-14 05:04:00+05</DATELINE>
<TEXT>ممبئی (رائٹرز) بھارت انسانی اسمگلنگ کے خلاف تعاون بڑھانے کے لئے متحدہ عرب امارات سے بہت جلد معاہدہ کرے گا، حال ہی میں ایسا ایک معاہدہ بحرین کے ساتھ بھی کیا گیا تھا جس کا مقصد ان دونوں خطوں میں بڑھتی ہوئی انسانی اسمگلنگ پر قابو پانا ہے، جنوبی ایشیا میں ہر سال تقریباً ڈیڑھ لاکھ لوگوں کی اسمگلنگ کی جاتی ہے جبکہ خفیہ طریقہ کار کی وجہ سے اس کی اصل تعداد اس سے بھی کہیں زیادہ ہے، بھارت کے حکومتی پریس بیورو کے مطابق معاہدے کے تحت انسانی اسمگلنگ کے تدارک کے لئے یونٹس اور ٹاسک فورسز تشکیل دی جائیں گی اور اس ضمن میں باہمی تعاون مزید بہتر کیا جائے گا، دونوں ممالک انسانی اسمگلروں کے خلاف تحقیقات اور پراسیکیوشن کے معاملے کو جلد سے جلد نمٹایا جائے گا جبکہ متاثرین کے حقوق کا خیال کیا جائے گا اور ان کی بحفاظت اپنے گھروں کو روانگی کو یقینی بنایا جائے گا۔</TEXT>
