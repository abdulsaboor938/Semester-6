<DOCNO>924833</DOCNO>
<HL>سگریٹ…ایک سرے پر آگ دوسرے سرے پر …....حکایتیں نہ شکایتیں…اسد مفتی (ایمسٹرڈیم)</HL>
<AUTHOR>روزنامہ جنگ</AUTHOR>
<DATELINE> Pakistan 2011-06-02 05:06:00+05</DATELINE>
<TEXT>31 مئی کو دنیا بھر میں ”یوم عالمی مخالف تمباکو“ منایاگیا، اسی دن کے حوالے سے خبر آئی ہے کہ جسٹس نواز چوہان نے ایک انٹرویو کے دوران سگریٹ نوشی کے بارے میں اپنے خیالات کا اظہار کرتے ہوئے کہا ہے کہ سگریٹ نوشی سے متعلق اسلامی تعلیمات خاموش ہیں، فاضل جج کے فرمان پر غور کیا جائے تو سوال پیدا ہوتا ہے کہ اسلام میں تمباکو نوشی کس زمرے میں آتی ہے؟ اور کیا سگریٹ نوشی کیلئے بھی دوسرے عصری مسائل کیلئے اجتہاد کی گنجائش ہے، یہ بحث علما ئے دین، مفتیان دین پر چھوڑتے ہیں اور سگریٹ نوشی کے نقصانات کا جائزہ لیتے ہیں۔کہتے ہیں کہ سگریٹ کے ایک سرے پر آگ ہوتی ہے اور دوسرے سرے پر بے وقوف۔ یہ شے جسے ”تمباکو“ کہتے ہیں اس کے بارے میں کہا جاتا ہے کہ 4000 سے زائد مختلف مرکبات کا مجموعی ہے،یہ بات بہت کم لوگ جانتے ہیں کہ میڈیکل تجرباتی لیبارٹری میں جب مینڈک کو زندہ لایاجاتا ہے تو اس کا چیر پھاڑ کرنے سے پہلے سے بے ہوشی کے عمل سے گزارہ جاتا ہے جس کیلئے مینڈک کے منہ میں سگریٹ کا تمباکو بھرا جاتا ہے، جب کوئی سگریٹ کا ایک کش لیتے ہیں تو 10 سیکنڈ کے اندر یہ چار ہزار سے زائد کیمیائی مرکبات دماغ ،دل، معدہ اور دوسرے اعضائے رئیسہ تک پہنچ جاتے ہیں، ان مرکبات میں نکوٹین ایک ایسا جان لیوا مادہ ہے جو پھیپھڑوں کے ذریعے بڑی آسانی سے جسم کے ایک، ایک رگ و ریشے میں پہنچ جاتا ہے اور پھر جسم میں خون کی گردش یعنی خون کو لانے اور لے جانے والی رگوں، شریانوں اور وریدوں جیسی اہم نالیوں کے اندرونی راستے کو تنگ کردیتاہے، جس سے اس کے جسم میں خون کا دباؤ بڑھ جاتا ہے اور دل کو زور سے خون پہنچانے پر مجبور کرکے اسے نقصان پہنچاتا ہے، دوسرا کیمیائی مادہ کاربن ڈائی آکسائیڈ ہے، یہ گیس جو تمباکو کا ایک خاص حصہ ہے دل تک آکسیجن جیسی حیات بخش گیس کی پہنچ میں رکاوٹ ڈالتی ہے، یہی سلوک وہ دماغ تک پہنچنے والی آکسیجن کے ساتھ کرتی ہے جبکہ آکسیجن خون کو جسم کے مختلف اعضا تک پمپ کرنے کے عمل میں ایک ایندھن کا کام دیتی ہے جیسے جیسے کاربن ڈائی آکسائیڈ جس میں سرایت کرتی جاتی ہے ویسے ویسے پھیپھڑوں کو ملنے والی حیات بخش آکسیجن کی مقدار گھٹی جاتی ہے۔ ایک سروے کے مطابق دنیا میں تمباکو نوشی کرنے والوں کی تعداد تقریباً2 بلین ہے، جن میں سے 45 فیصد مرد اور 15فیصد صنف نازک یعنی عورتیں شامل ہیں اور اسی تناسب سے دنیا میں ہر روز تقریباً 11 ہزار افراد تمباکو نوشی کے سبب موت سے ہمکنار ہوجاتے ہیں، سوال یہ ہے کہ آخر تمباکو ہے کیا جس سے لوگ موت خریدتے ہیں؟ اس کا آغاز کب کہاں اور کیسے ہوا۔تمباکو کے پتوں کی باقاعدہ دریافت پہلی بار کولمبس نے کیوبا کے سفر کے دوران کی تھی (یہاں یہ بات دلچسپی سے خالی نہیں کہ امریکہ نے کیوبا کے سربراہ فیڈل کاسترو کو تین بار اس کے پسندیدہ سگار سے ہلاک کرنے کی کوشش کی ہے) 1492ء میں جب کولمبس کیوبا کے ساحل پر اترا تو وہاں کے باشندوں کو اس نے ان پتوں کو سونگھتے، چباتے اور پیتے دیکھا پھر اس کے رد عمل پر غور کیا تو اسے معلوم ہو اکہ اس کے استعمال کرنے والوں پر ان پتوں کا گہرا اثر ہوتا ہے،1560 ء میں فرانس کے سفیر برائے پرتگال نے قیدی جہاز رانوں سے یہ پتیاں حاصل کیں کہ اسے بتایاگیاتھا کہ ان پتیوں کے لگانے سے زخم مندمل ہوجاتے ہیں اور اس سے السر کا علاج بھی کیاجاتا ہے اس کے علاوہ ان کو وبائی امراض جیسے طاعون وغیرہ سے بچنے کیلئے بھی موثر خیال کیا جاتا ہے اس وقت کے ڈاکٹروں کا خیال تھا کہ یہ نظام ہاضمہ کو درست کرتی ہے اور خون کی صفائی میں معاون ہیں، ادھر امریکہ کی سرزمین پر سگار بنانے کا پہلا کارخانہ 1821 ء میں قائم ہوا اور پھر دیکھتے ہی دیکھتے تمباکو کی وبا نے ساری دنیا کو اپنی لپیٹ میں لے لیا، اس وقت دنیا میں سب سے زیادہ تمباکو چین میں استعمال ہوتاہے اس کے بعد امریکہ کا نمبر آتاہے اور تیسرے نمبر پر ہمارا ہمسایہ بھارت ہے، دنیا میں تمباکو نوشی جوں جوں بڑھی اس کے مضر اثرات بھی عیاں ہوتے گئے، امریکہ نے 1960ء میں سگریٹ کے مہلک اثرات کو دیکھتے ہوئے سگریٹ کے پیکٹوں پر ”سگریٹ پینا صحت کیلئے نقصان دہ ہے“ لکھنا لازمی قرار دیا، عالمی ادارہ صحت نے 1980ء سے تمباکو نوشی کے خلاف عالم گیر پیمانے پر مہم شروع کررکھی ہے، امریکہ ہی میں1971ء میں ریڈیو اور ٹی وی پر سگریٹ کے اشتہارات پر پابندی لگادی گئی، کینیڈا نے 1980ء میں یہی قانون نافذ کیا، آسٹریلیا نے 1987 ء میں اپنی تمام ہوائی کمپنیوں میں دوران سفر ہر قسم کا تمباکو پینے پر پابندی عائد کردی، ایک خبر کے مطابق تمباکو نوشی کرنے والے افراد خانہ کو ”سموک فری ہاؤس“ میں رہنے والوں کی نسبت4 گنا زیادہ خطرات لاحق ہوتے ہیں ان سارے نقصانات کے باوجود آج بھی 2 ارب افراد مختلف شکلوں میں تمباکو نوشی کرتے ہیں۔</TEXT>
