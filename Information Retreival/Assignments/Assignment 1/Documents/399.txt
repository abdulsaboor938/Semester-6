کشمیر میں بھارتی قبضے کے71سال مکمل،آج کشمیری یوم سیاہ منائیں گے
سری نگر: مقبوضہ کشمیر میں بھارتی غاصبانہ قبضے کے71سال مکمل ہونے پر دنیا بھر میں کشمیری عوام آج یوم سیاہ منائیں گے، وادی میں مظاہرے اور احتجاجی ریلیاں نکالی جائیں گی۔ تفصیلات کے مطابق مقبوضہ کشمیر میں قابض بھارتی فوج کے 71سال مکمل ہونے پر آج کشمیری عوام دنیا بھر میں یوم سیاہ منائیں گے اس موقع پر وادی میں بھرپور احتجاج مظاہرے کیے جائیں گے۔ یوم سیاہ کا مقصد عالمی برادری پر واضح کرنا ہے کہ بھارت نے ان کی خواہشات کے بر خلاف جموں و کشمیر پر قبضہ کر رکھا ہے اور وہ انہیں ان کا پیدائشی حق خود ارادیت دینے سے مسلسل انکار کررہا ہے۔ آج مقبوضہ کشمیر میں مکمل ہڑتال کی جائے گی اور مختلف ممالک کے دارالحکومتوں میں احتجاجی ریلیاں بھی نکالی جائیں گی۔ ہڑتال کی کال سید علی گیلانی، میر واعظ عمرفاروق اور محمد یاسین ملک پر مشتمل مشترکہ حریت قیادت نے دی ہے جبکہ دیگر آزادی پسند تنظیموں نے اس کی حمایت کا اعلان کیا ہے۔ دوسری جانب آزادی کے متوالوں کو روکنے کیلئے بھارتی فوج نے وادی میں کرفیو نافذ کردیا ہے، بے گناہ کشمیریوں کی گرفتاریوں کا سلسلہ بھی جاری ہے، موبائل اورانٹرنیٹ سروس بھی بند کردی گئیں، وادی میں اب تک تین دن میں شہداء کی تعداد دس ہوگئی ہے۔ ستائیس اکتوبر1947 کو بھارت نے ریاست جموں و کشمیر میں فوجیں اتار کر ریاست کے ایک حصے پر ناجائز قبضہ کیا، جس کے خلاف لائن آف کنٹرول کے دونوں اطراف اور پوری دنیا میں بسنے والے کشمیری آج یوم سیاہ منائیں گے، اس دن بھارت نے اپنی افواج کشمیر میں داخل کی اور کشمیریوں کا حق آزادی چھین لیا تھا۔  comments
