<DOCNO>1566846</DOCNO>
<HL>مزدور طبقے کا استحصال کرنے والے ملکی آئین اور شریعت کے منافی ہیں:ثروت قادری</HL>
<AUTHOR>نوائے وقت</AUTHOR>
<DATELINE> Pakistan 2018-05-02 07:17:30+05</DATELINE>
<TEXT>لاہور (خصوصی نامہ نگار) سربراہ سنی تحریک ثروت اعجاز قادری نے کہا ہے کہ غریبوں، مزدوروں، کسانوں کا خون پسینہ چوسنے والے آمرانہ وغاصبانہ طرز پر گامزن ہیں، حکمران یاد رکھیں مزدوروں، کسانوں اور محنت کشوں سے معاشی ترقی جوڑی ہے، مزدور طبقے کا استحصال کرنے والے ملک کے آئین اور شریعت کے منافی کام کررہے ہیں، اعلیٰ عدلیہ مزدوروں، محنت کشوںکے حقوق کے استحصال کا فوری نوٹس لے، ملک میں مزدوروں کے قوانین اور پالیسیوں کی موجودگی کے باوجود مزدور طبقہ انگنت مسائل کا شکار ہے، سرمایہ دار طبقہ دھڑلے سے مزدوروں، غریبوں اور کسانوں کا استحصال کررہا ہے، یہ ایک تلخ حقیقت ہے کہ کسی بھی حکومت نے محنت کشوں کے حقوق کو تحفظ فراہم کرنے کیلئے سنجیدہ اقدامات نہیں کئے، غریب غریب تر اور امیر امیر تر ہوتا جا رہا ہے، مزدوروں کا استحصال کرنے والوں کا محاسبہ کرنا ہوگا، حکمران اقتدار سے چمٹے رہنے کی پاداش میں عوامی مسائل سے منہ موڑے ہوئے ہیں، عوام اور مزدوروں کا استحصال کرنے والوں کی زبان سے جمہوریت کا لفظ اچھا نہیں لگتا، مزدوروں، کسانوں کا استحصال کرنے والے آمریت نما جمہوریت پر گامزن ہیں، محنت کشوں کو ان کا معاشی حق دیا جائے جمہوریت کے نام پر ملک کے جمہور طبقے کی تضحیک کی جا رہی ہے، ثروت اعجاز قادری نے کہا کہ مالی، سیاسی، اخلاقی اور نظریاتی کرپشن کرنے والوں کو کسی صورت معاف نہیں کیا جا سکتا،موجودہ حکومت غریبوں اور مزدوروں کو ان کے بنیادی حقوق دینے میں مکمل طور پر ناکام رہی ہے، حکومت مزدوروں اور کم آمدنی والے افراد کیلئے مفت ہاؤسنگ سکیم، بلاسود قرضوں اور سرکاری نوکریوں کا اعلان کرے۔</TEXT>
