<DOCNO>2505698</DOCNO>
<HL>چکوال ، وکلاء تحریک کے 7 ماہ بیس دن مکمل، ایک گھنٹہ عدالتی بائیکاٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-07-23 18:56:54+06</DATELINE>
<TEXT>چکوال(اردوپوائنٹ اخبا ر تازہ ترین23 جولائی2008 ) ضلع چکوال کے وکلاء نے معزول ججوں کے ساتھ اظہار یکجہتی کرتے ہوئے بدھ کے روز ایک گھنٹے کی ہڑتال کی ، جس کے نتیجے میں چکوال ، تلہ گنگ اور چو آسیدنشاہ کی عدالتوں میں صبح ساڑھے دس بجے سے ساڑھے گیارہ بجے تک کام بند رہا ، دو وکلاء قاضی فضل حسین اور سید عابد حسین زیدی نے ڈسٹرکٹ بار چکوال کی طرف سے لگائے جانے والے بھوک ہڑتالی کیمپ میں حصہ لیا ، اس موقع پر صدر مشرف کے خلاف روایتی ترانہ گایا گیا اور سخت نعرہ بازی کی گئی ، وکلاء نے چیف تیرے جانثار ، بے شمار بے شمار کے فلک شگاف نعرے لگائے ، وکلاء کی تحریک کو سات ماہ بیس دن مکمل ہوگئے ہیں ، ممبر پنجاب بار کونسل حسن رضا پاشا نے بتایا کہ آج چوبیس جولائی کو ملک بھر میں معزول ججوں کے ساتھ اظہار یکجہتی کرتے ہوئے عدالتوں کا مکمل بائیکاٹ کیا جائے گا اور اس ضمن میں احتجاجی ریلیاں بھی نکالی جائینگی ، اس موقع پر وکلاء نے اس عزم کا اظہار کیا کہ معزول ججوں کی بحالی تک وکلاء کی جدوجہد جاری رہے گی ۔</TEXT>
