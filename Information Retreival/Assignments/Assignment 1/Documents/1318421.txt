<DOCNO>1318421</DOCNO>
<HL>سنگدل ملزم کی گرفتاری اور آئندہ کی پیش بندی</HL>
<AUTHOR>روزنامہ جنگ</AUTHOR>
<DATELINE> Pakistan 2018-01-25 05:01:00+05</DATELINE>
<TEXT>قصور میں سات سالہ معصوم زینب کو زیادتی کے بعد قتل کرنے کے ملزم کی گرفتاری اور 7دیگر بچیوں کے اسی انداز میں قتل کرنے کے اعتراف کے بعد اس نوع کے واقعات کا اعادہ روکنے کے لئے عدالتوں سے مجرم ثابت ہونے والوں کو عبرت کا نشان بنانے سمیت ہر ممکن پیش بندی کی ضرورت بڑھ گئی ہے۔ پنجاب کے وزیراعلیٰ شہباز شریف نے ملزم کی گرفتاری کا باضابطہ اعلان کرتے ہوئے جو باتیں بتائیں ان سے ظاہر ہوتا ہے کہ زینب کو اس کا 24سالہ محلے دار عمران، جو اکثر محلے کے بچوں کو چاکلیٹ اور ٹافیاں دیا کرتا تھا، بچی کے والدین کی عمرہ سے واپسی کی اطلاع دے کر اسے اپنے ساتھ لے گیا تھا۔ ملزم کا ڈی این اے ٹیسٹ لاش، جسم اور کپڑوں سے حاصل کردہ ڈی این اے سے سو فیصد میچ کر گیا، پولی گرافک ٹیسٹ بھی مثبت آیا ہے جس میں ملزم نے اپنی سیاہ کاریوں کا اعتراف کیا ہے۔ زینب قتل اور اسی نوع کے دیگر واقعات سامنے آنے کے باعث ملک بھر کے والدین اپنے بچوں کے تحفظ کے حوالے سے تشویش کا شکار تھے۔ مبینہ سیریل کلر کی گرفتاری سے بہت سے لوگوں کو سکون کا سانس لینے کا موقع ملا ہے اور یہ امید بندھی ہے کہ اس باب میں موثر احتیاطی اقدامات بروئے کار لاکر بچوں کے اغوا، تشدد، جنسی زیادتی، جبری مشقت، اپاہج بناکر بھیک منگوانے، بیرون ملک فروخت کرنے، جسمانی اعضا چوری کرنے اور منشیات کی اسمگلنگ کے لئے میتیں استعمال کرنے کی ان وارداتوں پر بند باندھ دیا جائے گا جن کی اطلاعات عشروں سے وقتاً فوقتاً آتی رہی ہیں۔ زینب سمیت 8بچیوں کے مبینہ قاتل کی گرفتاری پر اس غم و غصہ کا اظہار غیرفطری نہیں جو ملزم کے گھر کو جلانے کی کوشش، معصوم بچے بچیوں کے قاتلوں کو سرعام پھانسی دینے اور انہیں سنگسار کرنے کی تجاویز کی صورت میں سامنے آرہا ہے۔ وزیراعلیٰ پنجاب کا اپنی پریس کانفرنس میں کہنا تھا کہ میرا بس چلے تو سنگدل ملزم کو چوک پر لٹکا کر پھانسی دی جائے مگر ان کا یہ بھی کہنا ہے کہ ہم سب قانون کے تابع ہیں تاہم ملزم کو سزا دینے کے لئے قانون میں تبدیلی کرنا پڑی تو یہ بھی کریں گے۔ میاں شہباز شریف نے پولیس، ایجنسیوں، فرانزک لیب اور قانون نافذ کرنے والے جن اداروں کی 14دن کی محنت شاقہ کا حوالہ دیا، ان کی کارکردگی سراہی جانی چاہئے یہ بھی ضروری ہے کہ لاشوں پر سیاست نہ کی جائے کیونکہ آگ کا بھڑکنا آسان ہوسکتا ہے مگر اس کے شعلوں کی لپیٹ کے محدود ہونے کی کوئی ضمانت نہیں۔ معاشرے کی تشکیل، سماجی روایات کی آبیاری، تہذیبی اقدار کے پرچار اور قانون سازی کا مقصد ہی یہ ہے کہ جذباتیت کی سطح کو ایک حد میں رکھا جائے اور انارکی سے بچا جائے جس میں ہجوم کی نفسیات اور اشتعال کا غلبہ ہوتا ہے۔ قصور میں 8بچیوں سے زیادتی اور ان کے قتل کے ملزم کی گرفتاری کے بعد مستقبل میں بچوں کے تحفظ کے لئے اسکولوں میں خصوصی تعلیم کی حمایت اور مخالفت سمیت مختلف آرا سامنے آئی ہیں۔ اس صورت حال میں مستقبل میں اس نوع کے جرائم کی روک تھام کے لئے اسلامی نظریاتی کونسل جیسے پلیٹ فارم کا فائدہ اٹھایا جانا چاہئے جہاں نفسیات داں، علمائے کرام اور جرمیات کے شعبے کے ماہرین سر جوڑ کر معاملے کی مذہبی حساسیت اور بچوں کو مجرمانہ ذہنیت کے حامل افراد سے خبردار رکھنے کی ضرورت ملحوظ رکھ کر راستے تجویز کریں۔ ماضی میں والدین بچوں کو وقت دیتے اور ایسی کہانیاں سناتے تھے جن سے بچے پکڑنے والوں اور مٹھائی میں زہر دینے والوں سے بچنے کا شعور پیدا ہوتا تھا۔ اب بھی ضرورت اس بات کی ہے کہ ماں باپ بچوں کو زیادہ وقت دیں، اساتذہ و علما بھی رہنمائی کریں جبکہ مجرمانہ رجحانات رکھنے والوں کو عبرت ناک سزا دینے کے لئے حکومتی سطح پر قوانین بنائے جائیں۔ اگر والدین کا ردّعمل پہلی واردات کے وقت ہی سامنے آجاتا تو ممکن ہے باقی سات بچیوں کا المیہ رونما نہ ہوتا۔ زینب کا مبینہ قاتل جب تک قانونی مراحل سے گزرے اس وقت تک ہمیں مستقبل میں پیش بندی کے لئے لائحہ عمل تیار کرلینا چاہئے۔</TEXT>
