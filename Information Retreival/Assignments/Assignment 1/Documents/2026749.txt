<DOCNO>2026749</DOCNO>
<HL>گستاخانہ خاکوں کیخلاف مظاہرے جاری‘ وکلا کا ملک گیر یوم سیاہ‘ عدالتی بائیکاٹ</HL>
<AUTHOR>نوائے وقت</AUTHOR>
<DATELINE> Pakistan 2015-01-20 04:20:08+05</DATELINE>
<TEXT>لاہور + اسلام آباد (وقائع نگار خصوصی + اپنے نامہ نگار سے + سپیشل رپورٹر + نمائندگان) گستاخانہ خاکوں کیخلاف لاہور سمیت کئی شہروں میں گزشتہ روز بھی مظاہرے جاری رہے اور ریلیاں نکالی گئیں جبکہ وکلا نے ملک بھر میں یوم سیاہ منایا اور عدالتی بائیکاٹ کیا۔ لاہور میں لاہور ہائیکورٹ بار ایسوسی ایشن نے گستاخانہ خاکوں کی اشاعت کے خلاف مال روڈ پر پُرامن احتجاج کیا اور ریلی نکالی۔ جنرل ہائوس کے اجلاس میں منظور کی گئی متفقہ قرارداد میں گستاخانہ خاکوں کی اشاعت کے خلاف حکومت پاکستان سے مطالبہ کیا کہ او آئی سی ممالک کا اجلاس بلانے کیلئے رابطہ کرے۔ اجلاس صدر لاہور ہائیکورٹ بار ایسوسی ایشن شفقت محمود چوہان کی زیرصدارت منعقد ہوا۔ اجلاس سے صدر لاہور ہائیکورٹ بار ایسوسی ایشن شفقت محمود چوہان نے خطاب کرتے ہوئے گستاخانہ خاکوں کی اشاعت پر پرزور احتجاج اور مذمت کی۔ قبل ازیں ریلی کے شرکاء نے یورپی ممالک کے خلاف نعرے بازی کی اور حکومت سے مطالبہ کیا کہ وہ اس سلسلے میں عالمی سطح پر یہ معاملہ اٹھانے کیلئے ٹھوس لائحہ عمل اختیار کرے۔ فیصل آباد میں جی سی یونیورسٹی کے طلبہ نے اسلامی جمعیت کے زیراہتمام یونیورسٹی گیٹ سے پیدل مارچ کرتے ہوئے دھوبی گھاٹ چوک تک احتجاجی ریلی نکالی۔ سیالکوٹ‘ پیر محل‘ بصیر پور‘ جہلم اور دیگر شہروں میں بھی ریلیاں نکالی گئیں۔ صفدر آباد سے نامہ نگار کے مطابق صفدر آباد میں جماعت اسلامی اور مرکزی انجمن تاجراں کے زیراہتمام مذمتی ریلی نکالی گئی، ریلی کی قیادت تحفہ دستگیر، رانا ممتاز، محمد ریاض چودھری، حکیم محمد ارشد اور دیگر نے کی۔ آئی این پی کے مطابق مسلم لیگ (ن) کی قیادت نے گستاخانہ خاکوں کی اشاعت کے خلاف ملک کی تمام دینی سیاسی جماعتوں کے 23 جنوری کو ملک گیر یوم احتجاج منانے کے اعلان پر اس دن سرکاری سطح پر یوم احتجاج منانے پر غور شروع کر دیا۔ ذرائع کے مطابق وزیراعظم اس پر سنجیدگی سے غور کر رہے ہیں۔ 23 جنوری کو پہلے جماعت اسلامی نے گستاخانہ خاکوں کے خلاف اسلام آباد اور لاہور میں ملین مارچ کا اعلان کیا جس کے بعد جے یو آئی ف نے بھی 23 جنوری کو ہی اس حوالے سے احتجاج کا اعلان کر دیا۔ لاہور میں تحریک نفاذ فقہ جعفریہ کے زیراہتمام گستاخانہ خاکوں کے خلاف مظاہرہ کیا گیا اور ریلی نکالی گئی۔ جس میں رہنماؤں اور لوگوں کی بڑی تعداد نے شرکت کی۔ ریلی جمال روڈ ساندہ سے نکالی گئی۔ اس موقع پر ضلعی صدر شہزاد غلام حسن بھٹی‘ ابرار حسین کاظمی‘ رائے مزمل حسین اور دیگر رہنماؤں نے خطاب کیا اور گستاخانہ خاکوں کی شدید مذمت کی۔ علاوہ ازیں پاکستان بار کونسل‘ پنجاب بار کونسل‘ لاہور ہائیکورٹ بار اور لاہور بار ایسوسی ایشن سمیت دیگر وکلا تنظیموں کی طرف سے ملک بھر کے وکلاء نے یوم سیاہ منایا اور عدالتی بائیکاٹ کیا۔ وکلا عام نوعیت کے مقدمات میں عدالتوں میں پیش نہیں ہوئے لاہور بار کی طرف سے صدر چودھری اشتیاق اے خان کی قیادت میں ایوان عدل سے جی پی او چوک تک احتجاجی ریلی نکالی گئی جس میں سینکڑوں وکلا نے شرکت کی۔ قبل ازیں جنرل ہاؤس کا اجلاس منعقدہ ہوا اجلاس میں گستاخانہ خاکوں کی اشاعت کے خلاف قرارداد متفقہ طور پر منظور کر لی گئی۔ علاوہ ازیں گذشتہ روز وکلا کی ہڑتال کے باعث 18 ہزار سے زائد مقدمات التوا کا شکار ہوئے اور سائلین کو شدید پریشانی کا سامنا رہا۔ مزیدبرآں گستاخانہ خاکوں کی اشاعت کے خلاف تحریک حرمت رسولؐ کی جانب سے احتجاج کا سلسلہ گذشتہ روز بھی جاری رہا۔ لاہور‘ گوجرانوالہ‘ قصور‘ ننکانہ سمیت دیگر شہروں میں کانفرنسوں اور سیمینارز کا انعقاد کیا گیا۔ علاوہ ازیں ایک بیان میں امیر جماعۃ الدعوۃ پاکستان پروفیسر حافظ محمد سعید نے کہا ہے کہ تحفظ حرمت رسولؐ کیلئے ملک گیر سطح پر بھرپور تحریک جاری رکھیں گے۔ 23 جنوری جمعہ کو پانچوں صوبوں و آزاد کشمیر میں حرمت رسولؐ مارچ‘ جلسوں‘ ریلیوں اور کانفرنسوں کا انعقاد کیا جائے۔ اسی طرح 25 جنوری اتوار کو کراچی میں بڑا حرمت رسولؐ مارچ ہو گا۔ حافظ آباد سے نمائندہ نوائے وقت کے مطابق گستاخانہ خاکوں کی اشاعت کیخلاف ڈسٹرکٹ بار کے وکلاء نے مکمل ہڑتال کی اور عدالتی کارروائی کا مکمل بائیکاٹ کیا۔ اس موقع پر صدر بار ناصر حسین شیرازی اور چودھری امان اللہ سندھو نے خطاب کرتے ہوئے گستاخانہ خاکوں کی شدید مذمت کی۔ گوجرانوالہ سے نمائندہ خصوصی کے مطابق ڈسٹرکٹ بار ایسوسی ایشن کے وکلا نے گستاخانہ خاکوں کے خلاف عدالتی بائیکاٹ کیا اور احتجاجی ریلی نکالی جو مختلف راستوں سے ہوتی ہوئی گوندلانوالہ اڈا پہنچ کر اختتام پذیر ہوئی۔ ننکانہ صاحب سے نمائندہ نوائے وقت کے مطابق پنجاب بار کونسل کی اپیل پر ڈسٹرکٹ بار ننکانہ صاحب کے وکلاء نے مکمل ہڑتال کی اور کوئی بھی وکیل کسی بھی عدالت میں پیش نہ ہوا جس کے باعث دور دراز سے آئے ہوئے سائلوں کو شدید دشواری کا سامنا کرنا پڑا۔</TEXT>
