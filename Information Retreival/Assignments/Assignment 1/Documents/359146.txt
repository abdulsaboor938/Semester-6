<DOCNO>359146</DOCNO>
<HL>سعودی عرب ،عدالت نے جاسوسی کا الزام میں 15شہریوں کو سزائے موت سنا دی</HL>
<AUTHOR>روزنامہ پاکستان</AUTHOR>
<DATELINE> Pakistan 2016-12-15 06:12:23+05</DATELINE>
<TEXT>ریاض ( اے این این )سعودی عرب کی فوجداری عدالت نے جاسوسی کے الزام میں 15 سعودیوں کو مجرم قرار دے کر سزائے موت سنا دی ٗ15 جاسوسوں کو 6ماہ سے25سال تک سزائے قید کا حکم ٗ دو کو بری کردیاگیا ٗ 32جاسوسوں پر مشتمل خفیہ سیل نے ایران کو 124انٹیلی جنس رپورٹس مہیا کیں ٗ رپورٹس میں سعودی عرب کی اہم فوجی تنصیبات کے بارے میں تفصیلی معلومات شامل تھیں ۔ رپورٹ کے مطابق اس جاسوسی سیل کو سعودی سکیورٹی فورسز اور انٹیلی جنس نے 2014 اور 2015 کے اوائل میں بے نقاب کیا تھا۔عدالتی ذرائع کے مطابق ان افراد نے ایرانی انٹیلی جنس کے عناصر کو بالمشافہ ملاقاتوں میں رپورٹس فراہم کی تھی۔یہ عناصر الریاض میں ایرانی سفارت خانے ، جدہ میں قونصل خانے اور اسلامی تعاون تنظیم (او آئی سی) میں ایرانی مشن میں سفارت کار کے بہروپ میں کام کررہے تھے۔وہ ای میلز کے ذریعے بھی خفیہ پیغامات ایرانی انٹیلی جنس کو بھیجا کرتے تھے۔انھیں ایرانی خفیہ اداروں کے عناصر ہی نے خفیہ پیغام رسانی کی تربیت دی تھی۔ ذرائع کے مطابق اس سیل کے ارکان نے سعودی عرب اور اس سے باہر ایرانی خفیہ اداروں کے چوبیس عناصر سے بالمشافہ ملاقاتیں کی تھیں۔اس جاسوسی سیل کے ارکان کے تہران میں انٹیلی جنس بیوروکے ڈائریکٹر ،اوآئی سی میں ایرانی مشن کے فرسٹ سیکریٹری اور سپریم لیڈر آیت اللہ علی خامنہ ای کے دفتر کے ڈائریکٹر سے براہ راست روابط تھے۔اس سیل میں شامل سات سعودی فوجی اہلکار ایرانی انٹیلی جنس کے عناصر کو حساس فوجی مقامات ، لڑاکا طیاروں ،فوجی ہوائی اڈوں اور خفیہ فوجی مراسلت کے بارے میں معلومات ، تصاویر اور دوسرا ڈیٹا مہیا کیا تھا۔ ذرائع کا کہنا ہے کہ یہ فوجی جاسوس سعودی تنصیبات کی تصاویر بنانے کے لیے چھوٹے کیمرے استعمال کیا کرتے تھے اور انھیں تہران بھیجا کرتے تھے۔ان ذرائع نے یہ بھی انکشاف کیا ہے کہ الریاض میں شاہ فیصل اسپتال میں تعینات ایک میڈیکل کنسلٹینٹ تہران کو مرحوم شاہ عبداللہ اور ولی عہد شہزادہ نایف بن عبدالعزیز کی صحت سے متعلق طبی رپورٹس بھیجا کرتے تھے۔</TEXT>
