<DOCNO>1254354</DOCNO>
<HL>سپریم کورٹ سندھ میں خواتین کے قتل اور اغوا کا نوٹس لے،ایاز پلیجو</HL>
<AUTHOR>روزنامہ جنگ</AUTHOR>
<DATELINE> Pakistan 2017-09-13 05:09:00+05</DATELINE>
<TEXT>حیدرآباد ( بیورو رپورٹ) قومی عوامی تحریک کے مرکزی صدر ایاز لطیف پلیجو نے کہا ہے کہ سندھ میں گذشتہ4 روزمیں 4 خواتین قتل اور اغوا ہوئی ہیں، سپریم کورٹ سندھ میں خواتین کے قتل اور اغوا کا نوٹس لے، حکمراں وڈیروں نے دیہی سندھ کو خواتین کے لیے قتل گاہ بنا دیا ہے۔ ان خیالات کا اظہار انہوں نے طالبات سے خطاب کرتے ہوئے کیا۔ ایاز لطیف پلیجو نے مزید کہا کہ ترقی کے عمل میں عورتوں کی شرکت کے بغیر نتائج کا حصول ممکن نہیں، پاکستان میں مرد کی حاکمیت اور عورت کی غلامی جاری ہے۔ انہوں نے کہا کہ امریکا اور یورپ کی دو صدیوں کی ترقی میں خواتین کا اہم کردار ہے، عورتوں کا ہر میدان میں مردوں کے شانہ بشانہ کام کرنا ناگزیر ہے۔ ایاز لطیف پلیجو نے کہا کہ ظلم اور تشدد سے سماجی اور خاندانی اقدار تباہ ہو رہی ہیں، سپریم کورٹ سندھ میں خواتین کے قتل اور اغوا کا نوٹس لے۔ انہوں نے کہا کہ پی پی، پی ٹی آئی اور ن لیگ خواتین کے حقوق کے لیے کردار ادا کرنے میں ناکام رہیں، سندھ میں مرد بیروزگار ہیں اور عورتوں کی گودیں خالی کی جا رہی ہیں، دیہی پاکستان میں اکیلی عورت اسپتال بھی نہیں جا سکتی، ہم نے ابھی تک نائلہ رند اور نورین لغاری کے واقعات سے سبق نہیں سیکھا، عورت کے لیے صرف گھر ہی نہیں ملک کو بھی جنت بنانا ہوگا۔</TEXT>
