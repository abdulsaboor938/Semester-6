<DOCNO>1998020</DOCNO>
<HL>خواتین کا معاشرتی کردار</HL>
<AUTHOR>نوائے وقت</AUTHOR>
<DATELINE> Pakistan 2015-05-10 03:04:24+05</DATELINE>
<TEXT>پاکستان کی کل افرادی قوت 59.74 ملین مرد و خواتین پر مشتمل ہے خواتین پاکستان کی کل آبادی کا نصف ہیں مگر سماجی حالات کے جبر کی وجہ سے کل افرادی قوت میں ان کا حصہ محض 21.5 فیصد ہے۔ دوسری طرف وہ خواتین جو فیملی ورکرز کی حیثیت رکھتی ہیں ان کا تناسب 60.5 فیصد ہے ان فیملی ورکرز کا تعلق نچلے طبقے سے ہوتا ہے۔ یہ مجبور اور مقہور خواتین یا تو گھروں میں قائم گھریلو صنعتوں یا کھیتوں کھلیانوں اور اینٹوں کے بھٹوں پر اپنے خاندان کے مردوں کے شانہ بشانہ کام کاج کرتی ہیں مگر انکی محنت کے معاوضے انکے شوہر باپ یا بیٹے لے جاتے ہیں شہروں میں یہ فیملی ورکرز امیر اور متوسط گھرانوں کے گھروں میں صفائی ستھرائی کپڑے دھونے اور برتن مانجنے کا کام کرتی ہیں ان میں اکثریت چھوٹی عمر کی نو عمر لڑکیوں کی ہوتی ہے جس کی محنت کا معاوضہ انکے ماں باپ وصول کرتے ہیں اور آج کے جدید دور میں غریب خواتین کی بڑی اکثریت ذہنی، جسمانی اور معاشی استحصال کا شکار رہتی ہیں ان غریب خواتین کیلئے حکومت کے کسی بھی قسم کے قوانین نہیں ہیں جو انہیں غلامی سے نجات دلا سکیں اگر میڈیا پر ایسی خواتین اور کمسن بچے اور بچیوں کے متعلق کوئی روح فرسا کہانی منظر عام پر آتی ہے جس میں کم سن اور نو عمر لڑکے لڑکیوں پر تشدد کر کے ہلاک کر دیا جاتا ہے تو این جی اوز چند دن اخبارات اور ٹیلی ویژن چینلوں پر شور مچاتی ہیں۔ کسی نئی نویلی دلہن کو طلاق کا نوٹس موصول ہونے پر اس نے خودکشی کر لی ہے۔ بھائیوں نے جائیداد کی خاطر بہن کو اسکی اولاد سمیت دربدر کر دیا ہے جسکے نتیجے میں بعض عورتیں ردعمل کے طور پر عدم تحفظ کی وجہ سے اپنے بچوں کو زہر دیکر اپنی جان بھی ختم کر دیتی ہیں اور شدید نفرت اور انتقام میں بعض عورتیں بھی اپنے خاوند یا کسی وجہ سے بلیک میل کرنیوالے مرد کو قتل کرنے میں کوئی عار نہیں محسوس کرتی ہیں پاکستان میں روزانہ ہزاروں جرائم مرد کرتے ہیں مگر انہیں میڈیا پر کوئی خاص پذیرائی نہیں ملتی ہے مگر اگر معاملہ ایان علی کا ہو یا حمیرا ارشد اور اداکارہ میرا کا ہو تو یہ ٹی وی نشریات میں بریکنگ نیوز یا خبرنامہ کی اہم سرخیوں میں جگہ پاتا ہے اب ہمارے جیسے نام نہاد اسلامی معاشروں میں عورت کی عظمت کی اہمیت کو مذہب اور رشتوں کے ترازوں میں رکھ کر تو اہمیت دی جاتی ہے مگر جب وہ اپنے شخصی اور جائز انسانی حقوق کی بات کرتی ہیں تو تب ہمیں تکلیف ہونا شروع ہوجاتی ہے اگر وہ جائیداد میں بھائیوں سے حصہ طلب کریں تو انکی شادیاں قرآن پاک سے کر دی جاتی ہیں یا انہیں قتل کر دیا جاتا ہے۔ صدیوں کے اس قبائلی رواج نے عصمت و عفت اور غیرت و حمیت کے جن رجحانات کو جنم دیا وہ انسانوں کی فطرت ثانیہ بن گئے بہن کے ساتھ کوئی جسمانی استحصال کا واقعہ ہو جائے یا وہ مرضی سے شادی کر لے تو باپ اور بھائی کی غیرت کا تقاضہ یہ ہے کہ وہ انہیں قتل کر دیں تاہم اگر بھائی جنسی راہروی کا شکار ہو جائے تو کیا اسکی ماں یا بہن کو بھی یہ حق دیا جا سکتا ہے کہ وہ عزت اور غیرت کے تقاضوں کو نبھانے کیلئے اس ناہنجار کو (جو نہ مرد ہے نہ عورت) اس کو قتل کر دیں آج جب معاشرہ جدید دور میں داخل ہو چکا ہے عورتیں اور مرد شعور اور سمجھ کی ارتقائی منازل طے کرنے میں ایک جیسی اہلیت رکھتے ہیں تو پھر ہمیں اس حقیقت کا ادراک کرنا ہو گا کہ عورت بھی ایک انسان ہے اسکے حقوق میں کمی اور اسکے ساتھ امتیازی سلوک اور اس کا استحصال معاشرے کو تنزلی کا شکار کر دیتا ہے عورتوں سے ناروا امتیازی سلوک کے بیج سے معاشرتی نا انصافیوں کی جو فصل اگتی ہے نئے دور کا یہ معاشرہ کسی بھی طور پر اس کا متحمل نہیں ہو سکتا ہے۔ معاشرتی ترقی کا عمل سائنس ٹیکنالوجی اور صنعت و حرفت کی ترقی کا مرہون منت ہے اور اس کیلئے ضروری ہے کہ معاشرتی اور تہذیبی ارتقاء میں عورتوں اور مردوں کی تخلیقی صلاحیتوں کو سماجی اصلاحات کیلئے بروئے کار لانے میں امتیازی تقسیم کو ختم کر دیا جائے۔ اسلام میں خواتین کے کردار کو سمجھنے کیلئے ضروری ہے کہ ہم قرآن و حدیث اور اسلامی تاریخ اور روایات کا درست سیاق و سباق میں مطالعہ کریں جب پیارے نبی کریمؐ نے جزیرہ نما عرب میں حق و صداقت اور توحید کا نعرہ بلند کیا تو مشرکانہ معاشرے میں عورتوں کو ہر لحاظ سے کمتر سمجھا جاتا تھا اور انکی اہمیت غلاموں سے زیادہ نہیں ہوتی تھی نوزائیدہ بچیوں کو زندہ دفن کر دیا جاتا تھا۔ اسلام نے جہاں بت پرستی اور سماجی تفاوت کا خاتمہ کیا اور لڑکیوں کے قتل کی ممانعت کی وہیں مغربی معاشروں سے بہت پہلے خواتین کو طلاق حاصل کرنے، بچے اپنے پاس رکھنے نان و نفقہ اور وراثت کا حق دیا اس طرح ہم کہہ سکتے ہیں کہ اسلام ایسا دین ہے جو حقوق نسواں کا سب سے بڑا حامی ہے قرآن کریم عورت اور مرد کو یکساں مساوی حیثیت دیتا ہے قرآن کا ارشاد ہے’’اے لوگو! اللہ کے معاملے میں (اپنے فرائض کے حوالے سے) محتاط رہو جس نے تمہیں ایک واحد نفس سے پیدا کیا اور اس کیلئے اسی کی (نسل) کا ساتھی پیدا کیا اور ان دونوں سے کئی مردوں اور عورتوں کو پیدا کیا اور اللہ کے معاملے میں (اپنے فرائض کے حوالے سے )محتاط رہو۔ جس کے نام پر تم دوسرے سے (اپنے حقوق) مانگتے ہو اور رشتوں کے بندھن کے معاملے میں یقیناً اللہ ہر دم تم پر نظر رکھے ہوئے ہے‘‘ مندرجہ بالا قرآن کے پیغام سے یہ واضح ہے کہ چونکہ مرد اور عورتیں ایک ہی نفس سے پیدا ہوئے ہے اس لئے کسی صنف کو دوسری پر اساسی برتری حاصل نہیں ہے۔ مولانا ابولکلام آزاد کا کہنا ہے کہ شوہر اور بیویاں حقوق کے اعتبار سے مساوی حیثیت رکھتے ہیں مگر آج افسوس کی بات یہ ہے کہ عورتوں کے لحاظ سے پاکستان سمیت اکثر مسلم ممالک میں عورتوں کو کمتر درجے کی مخلوق خیال کیا جاتا ہے۔ آغاز اسلام کے موقع پر مرد اور عورت کے مساوی حقوق کی وکالت کی گئی۔ حج اور عمرہ کے اہم ترین بنیادی ارکان میں طواف کعبہ ہے جہاں مرد اور عورتیں احرام پہنے ایک ساتھ کعبہ کے گرد سات چکر لگاتے ہیں۔ جب خدا کی نگاہ میں عورت اور مرد برابر ہیں تو پھر کیسے ہم قبائلی روایات والے معاشروں میں جنم لینے والے فیوڈل کلچر کے تحت عورتوں کو اضافی مساوات کے حق سے محروم کر سکتے ہیں۔ قرآن پاک عورتوں کو جائیداد کا حق بھی دیتا ہے اور دولت کمانے سے بھی نہیں روکتا ہے۔ ہمارے پیارے نبیؐ کی پہلی زوجہ محترمہ حضرت خدیجہؓ تجارت کرتی تھیں اور وہ عرب معاشرے میں پیسہ کمانے اور خود مختاری کا حق رکھتی تھیں اور کامیاب تاجرہ تھیں لہٰذا آج کے دور میں عورتوں سے امتیازی سلوک کا جواز فراہم کرنے کیلئے استعمال کی جانے والی فقہی انتہا پسندانہ تشریحات کا اسلام کے ساتھ کوئی تعلق نہیں ہے۔ اسلام میں مرد پر ذمہ داری عائد ہوتی ہے کہ وہ اپنے بیوی بچوں کے نان و نفقہ کا بندوبست کرے۔ خواہ بیوی خود سے کچھ کماتی ہو یا نہ کماتی ہو۔ جدید مغربی معاشروں میں بچوں کی پرورش اور امور خانہ داری مرد اور عورت کی مشترکہ ذمہ داری سمجھی جاتی ہے لہٰذا اب وقت آ گیا ہے کہ اگر پاکستان نے جدید اسلامی فلاحی ریاست بنناہے تو عورتوں کے معاشرتی کردار کے تعین کو منصفانہ بنیادوں پر استوار کرنا ہو گا۔</TEXT>
