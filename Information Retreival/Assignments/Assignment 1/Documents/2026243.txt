<DOCNO>2026243</DOCNO>
<HL>گستاخانہ خاکوں کے خلاف احتجاج جاری، لاہور میں تاجروں کی جزوی ہڑتال ،مظاہرہ</HL>
<AUTHOR>نوائے وقت</AUTHOR>
<DATELINE> Pakistan 2015-01-22 04:05:41+05</DATELINE>
<TEXT>لاہور /اسلام آباد (کامرس رپورٹر+ خصوصی نامہ نگار+ نامہ نگاران+ نوائے وقت نیوز) گستاخانہ خاکوں کیخلاف احتجاج کا سلسلہ گذشتہ روز بھی جاری رہا اور لاہور سمیت کئی شہروں میں مظاہرے کیے گئے اور ریلیاں نکالی گئیں اور گستاخانہ خاکوں کی شدید مذمت کی گئی جبکہ مذہبی جماعتیں کل ملک گیر یوم احتجاج منائیں گی۔ لاہور میں گذشتہ روز کئی تاجر تنظیموں نے گستاخانہ خاکوں کی اشاعت کے خلاف اپنی اپنی مارکیٹوں میں 2 گھنٹے کی علامتی ہڑتال اور ریگل چوک پر احتجاجی مظاہرہ کیا۔ مولانافضل الرحمن نے کل جمعہ کو ملک گیر یوم احتجاج کا اعلان کیاہے جس کے تحت وفاقی دارالحکومت اسلام آباد سمیت پورے ملک میں جے یو آئی (ف) کے رہنما احتجاجی ریلیاں نکالیں گے۔ جماعت اسلامی کے زیر اہتمام سب سے بڑی ریلی فیض آباد تا زیرو پوائنٹ چوک اسلام آباد تک نکالی جائیگی جس کی قیادت امیر جماعت اسلامی سراج الحق کرینگے۔ ادھر قائد ملت جعفریہ پاکستان علامہ سید ساجد علی نقوی کی ہدایت پر مرکزی سیکرٹری جنرل علامہ عارف حسین واحدی نے ملت جعفریہ سے ملک بھر میں گستاخانہ خاکوں کیخلاف یوم احتجاج منانے کی اپیل کی ہے۔ سنی تحریک کے سربراہ ثروت اعجاز قادری نے ملک گیر یوم عشق رسول ؐ منانے کا اعلان کیا ہے۔ علاوہ ازیں جمعیت علماء اسلام کے رہنما مولانا سمیع الحق نے بھی کل خاکوں کے خلاف یوم احتجاج کا اعلان کیا وہ آج ایک روزہ دورہ پر لاہور پہنچیں گے۔ علاوہ ازیں مال روڈ، ہال روڈ، بیڈن روڈ، انار کلی، میکلوڈ روڈ کے تاجروں نے علامتی ہڑتال کی اور بڑی تعداد میں مظاہرے میں شرکت کی۔ ریگل چوک میں احتجاجی مظاہرے میں مظاہرین نے شدید نعرے بازی کی۔ اس موقع پر تاجر رہنمائوں اشرف بھٹی، بابر محمود، سہیل محمود بٹ، شیخ جاوید، حاجی نعیم خان سمیت دیگر نے حکومت سے مطالبہ کیا کہ وہ اس مسئلے پر دوٹوک مؤقف اختیار کرے او آئی سی اور اقوام متحدہ میں خاکوں کے خلاف مؤثر انداز میں آواز اٹھائی جائے۔ احتجاج کے باعث 3 سے 4 گھنٹے تک ٹریفک کا نظام متاثر رہا۔ علاوہ ازیں مسلم میڈیکل مشن کے زیراہتمام مسجد شہداء مال روڈ پر زبردست احتجاجی مظاہرہ کیا گیا جس میں ہسپتالوں کے ڈاکٹرز اور میڈیکل سے وابستہ طلباء کی کثیر تعداد نے شرکت کی۔ ڈاکٹرز کا کہنا تھا کہ وہ کل 23 جنوری کو بھی میڈیکل کالجوں میں احتجاج کیا جائے گا۔ اس موقع پر ڈاکٹر گستاخانہ خاکوں کے خلاف نعرے بازی کرتے رہے۔ علاوہ ازیں چیچہ وطنی، بصیر پور اور دیگر شہروں میں بھی مظاہرے کیے گئے۔</TEXT>
