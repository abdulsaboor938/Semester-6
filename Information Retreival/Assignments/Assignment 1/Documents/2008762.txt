<DOCNO>2008762</DOCNO>
<HL>صولت مرزا کی پھانسی ایک ماہ کیلئے موخرپنجاب میں آج 6مجرموں کو تختہ دار پر لٹکایا جائیگا</HL>
<AUTHOR>نوائے وقت</AUTHOR>
<DATELINE> Pakistan 2015-03-31 03:00:59+05</DATELINE>
<TEXT>لاہور + سرگودھا (سٹاف رپورٹر+ نوائے وقت رپورٹ ) صدر مملکت کی جانب سے سزائے موت کے قیدی صولت مرزا کی پھانسی ایک ماہ کیلئے موخر کرنے کے احکامات مچھ جیل انتظامیہ کو موصول ہونے کے بعد ایم کیو ایم کے سابق رہنما کی پھانسی ایک ماہ کیلئے موخر کر دی گئی، قبل ازیں صولت مرزا کو (کل) یکم اپریل کو پھانسی دی جانی تھی جبکہ پنجاب میں 6 مجرموں کو آج تختہ دار پر لٹکایا جائیگا۔ نجی ٹی وی کے مطابق صدر مملکت ممنون حسین نے سزائے موت کے قیدی صولت مرزا کی پھانسی ایک ماہ کیلئے موخر کرنے کے احکامات جاری کئے جس کے بعد یہ حکم مچھ جیل حکام کو بھجوا دیا گیا جنہوں نے صدارتی احکامات ملنے کی تصدیق کرتے ہوئے کہا ہے کہ صولت مرزا کے پھانسی موخر کرنے کے صدارتی احکامات موصول ہو چکے ہیں جس کے باعث ان کی پھانسی ایک ماہ کیلئے موخر کر دی گئی ہے اور اب صولت مرزا کو 30 اپریل کو پھانسی دی جائے گی۔ مچھ جیل ذرائع کے مطابق صولت مرزا کو (کل) یکم اپریل کو صبح 5بجے پھانسی دی جانی تھی اور صولت مرزا کی پھانسی سے متعلق تمام تیاریاں مکمل کر لی گئی ہیں اور اب تک صولت مرزا سے آخری ملاقات کیلئے کسی نے بھی درخواست نہیں دی تھی۔ جیل کے احاطے میں سکیورٹی کے انتہائی سخت انتظامات کر کے جیل کے داخلی اور خارجی راستوں کی کڑی نگرانی کی شروع کر دی گئی تھی۔ علاوہ ازیں محکمہ جیل خانہ جات کی طرف سے جاری کردہ ریکارڈ کے مطابق سنٹرل جیل کوٹ لکھپت میں دوہرے قتل کے مجرم ذوالفقار سمیت اڈیالہ جیل راولپنڈی کے 2مجرموں امین اور ریاض کے بلیک وارنٹ جاری ہونے کے بعد آج دی جانے والی پھانسیوں کے انتظامات مکمل کر لئے گئے ہیں جبکہ اٹک میں بچی کو اغوا کے بعد قتل کرنے والے مجرم اکرام الحق کے ڈیتھ وارنٹ ڈسٹرکٹ جیل اٹک کو بھیج دئےے گئے ہیں جس کو آج صبح پھانسی پر لٹکایا جائے گا۔ تاہم میانوالی میں قتل کے ایک مجرم کو بھی پھانسی دی جائے گی۔ نامہ نگار کے مطابق ڈسٹرکٹ جیل سرگودھا کی 105 سالہ تاریخ میں پہلی مرتبہ کسی مجرم کو آج تختہ دار پر لٹکایا جائے گا۔ 2 افراد کے قتل اور ڈکیتی کے الزام ثابت ہونے پر چوا سیدن شاہ کے رہائشی ریاض کوآج صبح تختہ دار پر لٹکا دیا جائے گا۔ اس حوالے سے حال ہی میں تعمیر کئے جانے والے پھانسی گھاٹ پر تمام تیاریاں مکمل کرلی گئی ہیں اور جلاد کو کوٹ لکھپت جیل سے بلوایا گیا ہے۔ مجرم کو ڈیتھ سیل میں منتقل کر دیا گیا ہے اور سکیورٹی کے سخت انتظامات کئے گئے ہیں۔ جیل انتظامیہ کے مطابق مجرم ریاض کو آج 31 مارچ کی صبح پھانسی دے دی جائے گی اس حوالے سے مجرم کی ورثا سے آخری ملاقات کروادی گئی ہے۔ یاد رہے یہ ڈسٹرکٹ جیل سرگودھا کی 105 سالہ تاریخ میں پہلی مرتبہ کسی مجرم کو تختہ دار پر لٹکایا جائے گا۔علاوہ ازیں اڈیالہ اور اٹک جیل میں سزائے موت کے منتظر دو قیدیوں کے لواحقین نے احتجاج کیا اور چودھری نثار کے گھر کے سامنے مری روڈ بلاک کر دی۔ نجی ٹی وی کے مطابق محمد امین کو اڈیالہ اور اکرام الحق کو آج رات اٹک اٹک جیل میں پھانسی دی جانی ہے۔ مزید برآں محکمہ داخلہ بلوچستان کے مطابق مچھ جیل میں سزائے موت کے منتظر 5 قیدیوں کے بلیک وارنٹ موصول ہو گئے۔ بلیک وارنٹ سپرنٹنڈنٹ مچھ جیل کو بھجوائے جا رہے ہیں۔ پھانسی کی تاریخ سپرنٹنڈنٹ جیل طے کریں گے۔ صولت مرزا پھانسی موخر</TEXT>
