نوازشریف کی رہائی کسی ڈیل کا نتیجہ نہیں، شہبازشریف
لاہور : صدر مسلم لیگ ن شہبازشریف کا کہنا ہے کہ وزیراعظم کے خلاف تحریک عدم اعتماد قبل ازوقت ہے، ملک کو چیلنجز ہیں، مل کر آگے بڑھنا ہوگا، نوازشریف کی رہائی کسی ڈیل کانتیجہ نہیں، مسلم لیگ ن کے قائد ہیں اور رہیں گے۔ تفصیلات کے مطابق صدر مسلم لیگ ن شہباز شریف نے پارلیمانی رپورٹرز کی ایگزیکٹیو باڈی سے گفتگو کرتے ہوئے کہا وزیراعظم کےخلاف تحریک عدم اعتمادقبل ازوقت ہے، ملک کو چیلنجز ہیں مل کر آگے بڑھنا ہوگا۔ صدر مسلم لیگ ن کا کہنا تھا کہ تحریک عدم اعتمادپارلیمانی اقدام ہےلیکن ابھی ملک کواستحکام چاہیے، پارلیمنٹ کسی کو بنا بھی سکتی ہے اور ہٹا بھی سکتی ہے، تحریک عدم اعتماد فی الوقت پری میچور بات ہے۔ شہباز شریف نے کہا نوازشریف مسلم لیگ ن کے قائد ہیں اور رہیں گے، نوازشریف کی رہائی کسی ڈیل کا نتیجہ نہیں، من پسند احتساب ہوا تو مزاحمت کریں گے، 2009 میں پنجاب میں گورنر راج کے نفاذ کا کیا جواز تھا۔ ان کا کہنا تھا کہ اپوزیشن کی خواہش ہےملک کیلئےمتحدہوکرچلیں، اپوزیشن میں تقسیم ہوئی تھی لیکن اپوزیشن بہرحال ایک ہے، اختلاف رائے جمہوریت کا حسن ہے، قومی ایشوز پر سب ایک ہیں۔ صدر مسلم لیگ ن نے کہا کوشش ہے خارجہ، داخلہ اور قومی سلامتی کے امور پر اتفاق رہے، پی اے سی کو خود ہیڈ کروں گا، جو روایات ہیں، برقرار رہنا چاہیے، اپوزیشن کے رابطے ہوتے ہیں مدد کیلئے زرداری سے رابطہ نہیں کیا۔ شہباز شریف کا کہنا تھا کہ میرے علم میں ایسی کوئی بات نہیں، پیپلزپارٹی سے مدد طلب کی گئی، خرید و فروخت کی منڈی صدارتی الیکشن میں لگائی گئی، پی ٹی آئی نے جہاز بھر بھر کے ارکان کو خریدا وہ بھی سامنے ہے۔ انھوں نے مزید کہا اداروں کا آئین میں ایک کردار ہے، جنہیں حدود میں رہنا چاہیے، 18 ویں ترمیم کی رول بیک کی باتیں قبل ازوقت ہیں، 70 گاڑیاں نیلام کرنے والے واویلا کر رہے ہیں، ہم نے اپنے دور میں 500 گاڑیاں نیلام کیں۔ ن لیگ صدر کا کہنا تھا کہ ضمنی انتخابات میں حصہ لےرہےہیں،حکومت نےمہنگائی بم گرادیا، بیورو کریسی خدمت کر رہی ہے، بھینٹ چڑھایا تو حکومت کو مشکل ہوگی۔ شہباز شریف نے کہا کہ میٹرو بس پراجیکٹ کا شوق سے احتساب کریں ،پشاور میٹرو کو بھی شامل کرلیں۔ comments
