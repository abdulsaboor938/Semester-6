کراچی میں سرکلر ریلوے اور لوکل ٹرین جلد چلے گی: گورنر سندھ
﻿﻿کراچی: گورنر سندھ عمران اسماعیل کا کہنا ہے کہ کراچی میں سرکلر ریلوے اور لوکل ٹرین جلد چلے گی۔ 16 اکتوبر کو وزیر ریلوے شیخ رشید کراچی میں اعلان کریں گے۔ تفصیلات کے مطابق گورنر سندھ عمران اسماعیل کی کراچی چیمبر آف کامرس آمد ہوئی۔ تقریب سے خطاب کرتے ہوئے انہوں نے کہا کہ آج صدر کراچی آئے ہیں ان کو چھوڑ کر کراچی چیمبر آیا ہوں، سالڈ ویسٹ کا نظام کے ایم سی کے پاس ہونا چاہیئے۔ انہوں نے کہا کہ ہماری پالیسی نہیں کہ ایف آئی اے کسی کو ہراساں کرے، سرکلر ریلوے اور لوکل ٹرین جلد چلے گی شیخ رشید نے ملاقات میں بتایا۔ ’16 اکتوبر کو وزیر ریلوے شیخ رشید کراچی میں اعلان کریں گے‘۔ گورنر سندھ کا کہنا تھا کہ فائر بریگیڈ کے لیے ٹینڈر کر دیے ہیں یہ مسئلہ بھی جلد حل ہوگا، تجارتی مراکز میں آگ سے بچاؤ کے اقدامات کر رہے ہیں، ناردرن بائی پاس کا ٹینڈر کر دیا ہے، ڈی سیلی نیشن پلانٹ لگایا جا رہا ہے۔ انہوں نے مزید کہا کہ آئی جی سندھ کلیم امام بھی تاجروں کے مسائل حل کریں گے، ہماری پالیسی نہیں ایمنسٹی اسکیم حاصل کرنے والوں کو ہراساں کریں۔ اس موقع پر صدر کراچی چیمبر آف کامرس جنید اسماعیل نے بھی تقریب سے خطاب کیا۔ انہوں نے کہا کہ 17 انڈسٹریل زون کراچی چیمبر سے لائسنس یافتہ ہیں، انڈسٹریل اور کمرشل سیکٹر میں بزنس کمیونٹی کا 60 فیصد حصہ ہے۔ صدر کراچی چیمبر کا کہنا تھا کہ ہمارے ٹیکسوں کے ذریعے ملکی معیشت میں بڑا حصہ ڈالا جاتا ہے، امید کرتے ہیں تحریک انصاف حکومت اپنے وعدے پورے کرے گی۔ جنید اسماعیل نے کہا کہ پیداواری لاگت بڑھ رہی ہے حکومت گیس کی قیمتوں پر نظر ثانی کرے، پانی کا مسئلہ سنگین صورتحال اختیار کر گیا ہے کے 4 منصوبہ ناگزیر ہے۔ تاجروں کو کے ایم سی رینٹ کے مسائل در پیش ہیں۔ صدر کراچی چیمبر نے مزید کہا کہ سرکلر ٹرین کے منصوبے کو عوام کی سہولت کے لیے جلد بحال کیا جائے، 50 لاکھ گھروں کے منصوبے پر کراچی کو اسٹیک دیا جائے۔ comments
