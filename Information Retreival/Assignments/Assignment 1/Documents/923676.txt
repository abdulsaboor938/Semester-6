<DOCNO>923676</DOCNO>
<HL>ریمنڈ ڈیوس کیس میں دیت کی حیثیت...آج کی دنیا…اشتیاق بیگ</HL>
<AUTHOR>روزنامہ جنگ</AUTHOR>
<DATELINE> Pakistan 2011-02-23 05:02:00+05</DATELINE>
<TEXT>اب اس بات میں کوئی ابہام نہیں رہا ہے کہ ریمنڈ ڈیوس ڈپلومیٹ نہیں بلکہ سی آئی اے کا ایجنٹ ہے جسے ایک خفیہ مشن پر پاکستان بھیجا گیا تھا۔ ریمنڈ کی مدد کو پہنچنے والی گاڑی میں سوار دونوں افراد کا تعلق بھی سی آئی اے سے تھا۔ ریمنڈ ڈیوس گزشتہ 3 سالوں سے پاکستان میں اپنی سرگرمیاں جاری رکھے ہوئے تھا اور اکثر پشاور بھی جاتا رہتا تھا۔ ایسی بھی اطلاعات ہیں کہ وہ پشتو بھی بول سکتا تھا۔ پشاور یا قبائلی علاقوں میں جاتے وقت وہ مقامی لباس یعنی شلوار قمیض میں ملبوس ہوتا تھا۔ یہی وجہ ہے کہ امریکہ اپنے ایجنٹ کو چھڑوانے کیلئے اپنا پورا اثر و رسوخ استعمال کررہا ہے۔ اسے خدشہ ہے کہ ریمنڈ کہیں اپنے مشن اور ساتھیوں کے بارے میں زبان نہ کھول دے۔ برطانوی اخبار کے مطابق پاکستانی حکام کو بھی اس کے جاسوس ہونے پر ذرہ برابر بھی شک نہیں مگر وہ امریکہ کے دباؤ میں اس حقیقت کو قبول کرنے سے ہچکچا رہے ہیں۔ یہ جانتے ہوئے بھی کہ ریمنڈ ایک سفارتکار نہیں بلکہ درحقیقت وہ ایک جاسوس ہے حکومت پاکستان نے اس کے سفارتی استثنیٰ کی تصدیق کیلئے لاہور ہائیکورٹ سے 3 ہفتے کا وقت مانگا ہے جو کورٹ نے انہیں فراہم کردیا ہے۔ سابق وزیر خارجہ شاہ محمود قریشی بھی پریس کانفرنس میں یہ اعلان کرچکے ہیں کہ ریمنڈ ڈیوس کو سفارتی استثنیٰ حاصل نہیں اور یہ ان کی ذاتی رائے نہیں بلکہ اس میں وزارت خارجہ کے سینئر افسران کی رائے بھی شامل ہے۔ انفارمیشن ٹیکنالوجی کے اس جدید دور میں جہاں کمپیوٹر کا ایک بٹن دبانے سے مطلوبہ معلومات سیکنڈوں میں سامنے آجاتی ہیں، حکومت پاکستان کا یہ اقدام کیس کو طول دینے کے مترادف ہے تاکہ سفارتی استثنیٰ کے علاوہ دوسرے آپشنز پر بھی کام کیا جاسکے جن میں سے ایک آپشن اسلامی قانون کے مطابق دیت یعنی خون بہا ادا کرنے کا ہے۔ ایسی اطلاعات ہیں کہ وزارت خارجہ کا دروازہ بند ہونے کے بعد پاکستانی اور امریکی حکومت دیت یعنی خون بہا کے آپشن پر کام کررہی ہے ۔حکومت کی کوشش ہے کہ مقتولین کے ورثاء امریکی شہری ریمنڈ ڈیوس کی طرف سے رقم کی ادائیگی کے بعد تمام الزامات واپس لینے پر راضی ہوجائیں۔ اس سلسلے میں ریمنڈ کی فائرنگ سے جاں بحق ہونے والے افراد کے لواحقین کو دیت کی مد میں بھاری رقم اور امریکہ میں قیام کی پیشکش دی جاچکی ہے جسے لواحقین کی جانب سے مسترد کیا جاچکا ہے۔ ریمنڈ ڈیوس کی فائرنگ سے جاں بحق ہونے والے فہیم کے اہل خانہ نے اس بات کی تصدیق بھی کی کہ ان کو متعدد ایسی فون کالز بھی موصول ہورہی ہیں جن کا موبائل فونز کی اسکرین پر کوئی نمبر نہیں آتا اور ان فون کالز کے ذریعے انہیں دھمکی دی جارہی ہے کہ پیسے لے کر ریمنڈ کو معاف کردیا جائے بصورت دیگر تم لوگ مشکلات کا شکار ہوجاؤ گے اور ریمنڈ کو استثنیٰ بھی مل جائے گا۔ لواحقین کا کہنا ہے کہ بعض پاکستانی سیاسی شخصیات بھی ان پر دباؤ ڈال رہی ہیں لیکن وہ چند ڈالر کے بدلے اپنے پیاروں کا خون معاف نہیں کرسکتے، وہ قاتل کو صرف پھانسی کے پھندے پر لٹکتا دیکھنا چاہتے ہیں اور اگر انہیں فوری انصاف نہ ملا ہوا تو اجتماعی خود سوزی کرلیں گے۔قصاص و دیت کے حوالے سے جب میں نے فیڈرل شریعت کورٹ کے سابق چیف جسٹس حاذق الخیری صاحب سے رہنمائی چاہی تو انہوں نے مجھے بتایا کہ ملک میں شریعت اور تعزیری دو قانون رائج ہیں۔ شریعت لاء میں اس بات کی گنجائش ہے کہ مقتول اور قاتل کے ورثاء کے درمیان ہونے والے سمجھوتے کی بناء پر قاتل کو معاف کیا جاسکتا ہے جسے دیت یا خون بہا بھی کہا جاتا ہے۔ اس سمجھوتے کے تحت مقتول کے ورثاء کو خون کے بدلے میں معاوضہ ادا کیا جاتا ہے اور اگر دونوں فریقین دیت پر راضی بھی ہوجاتے ہیں تو اس کا فیصلہ عدالت کرے گی کہ آیا کسی طاقتور نے کسی کمزور پر دباؤ ڈال کر یہ فیصلہ کرنے پر تو مجبور نہیں کیا۔ انہوں نے اس سلسلے میں مجھے شریعت کورٹ کی فل بینچ کے 1980ء میں کئے گئے فیصلے کا بھی حوالہ دیا جس کی رو سے شرعی قانون کے مطابق مقتول کے ورثاء کو ڈرا دھمکا کر یا لالچ دے کر دیت لینے پر مجبور نہیں کیا جاسکتا ،عدالت ایسے فیصلے کو مسترد کرنے کا اختیار رکھتی ہے۔ انہوں نے ایسے متعدد کیسوں کی بھی مثالیں دیں جن میں کورٹ نے دباؤ میں کئے گئے دیت کے فیصلے کو ماننے سے انکار کردیا۔ مثلاً ایک زمیندار نے کسی ہاری کو قتل کرکے اس کے ورثاء کو ڈرا دھمکا کر دیت کیلئے مجبور کیا مگر کورٹ نے اس دیت کو ماننے سے انکار کردیا اور زمیندار کی سزا برقرار رکھی۔ اگر امریکہ دباؤ ڈال کر مقتولین کے ورثاء سے دیت کا فیصلہ کروانے میں کامیاب بھی ہوجاتا ہے تو اس کے باوجود بھی عدالت اس بات کا تعین کرے گی کہ دیت قاتل کی جانب سے ڈرانے، دھمکانے یا لالچ کا نتیجہ تو نہیں۔امریکہ مقتولین کے ورثاء پر دباؤ ڈال کر اور انہیں امریکہ میں قیام کا لالچ دے کر دیت لینے پر مجبورکرتا ہے تو ایسی دیت عدالت کو قبول نہیں ہوگی۔ہمیں ریمنڈ ڈیوس کے کیس کو آئسولیشن میں نہیں دیکھنا چاہئے۔ ایسی اطلاعات ہیں کہ امریکہ میں پاکستانی سفارتخانے نے بغیر کسی تحقیق کے 400 سے زائد ایسے امریکیوں کو ویزے جاری کئے ہیں جو ڈپلومیٹس کی کیٹگری میں نہیں آتے اور ان کیلئے سیکورٹی کی کوئی کلیئرنس بھی نہیں لی گئی جس کی مثال دنیا بھر میں کہیں اور نہیں ملتی۔ آج ریمنڈ جیسے 400 سے زائد امریکی پاکستان میں بلاخوف و خطر دندناتے پھر رہے ہیں۔ جس دن سے ریمنڈ ڈیوس کو گرفتار کیا گیا ہے پاکستان میں خود کش اور ڈرون حملے بند ہوگئے ہیں۔ کہیں ایسا تو نہیں کہ ڈپلومیٹس کی آڑ میں یہ امریکی ایجنٹس پاکستان کے مفاد کے خلاف کام کررہے ہوں۔ حکومت ان امریکیوں کے دستاویزات کی جانچ پڑتال کرے اور ریمنڈ کے ساتھیوں کو امریکہ واپس بھجوائے اور امریکہ میں قائم پاکستانی سفارتخانے جس نے بغیر تحقیق ویزے جاری کئے ہیں ان سے یہ صوابدیدی اختیارات واپس لئے جائیں تاکہ آئندہ اس قسم کی صورتحال کا سامنا نہ کرنا پڑے۔</TEXT>
