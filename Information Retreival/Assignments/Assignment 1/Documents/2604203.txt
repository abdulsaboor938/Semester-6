<DOCNO>2604203</DOCNO>
<HL>سعودی عرب ،ایرانی اور لبنانی باشندوں سمیت 18افراد جاسوسی کے الزام میں گرفتار</HL>
<AUTHOR>اردو پوائنٹ</AUTHOR>
<DATELINE> Pakistan 2013-03-20 16:40:42+05</DATELINE>
<TEXT>جدہ(اُردو پوائنٹ تازہ ترین اخبار۔آئی این پی۔ 20مارچ 2013ء) سعودی عرب نے ایک ایرانی، ایک لبنانی اور 16سعودی شہریوں کو جاسوسی کے الزام میں گرفتار کر لیا،یہ افراد ملک میں تنصیبات اور اہم علاقوں کے بارے میں معلومات حاصل کر کے ریاستی انٹیلی جنس ایجنسی کو فراہم کر رہے تھے۔سعودی وزارتِ داخلہ کے ترجمان نے سرکاری ٹیلی ویڑن کو بتایا کہ اٹھارہ مشتبہ افرادایک ریاست کے لیے جاسوس کے سیل میں شامل تھے۔ () وزارتِ داخلہ کے ترجمان منصور الترکی کے مطابق یہ افراد ملک میں تنصیبات اور اہم علاقوں کے بارے میں معلومات حاصل کر کے ریاستی انٹیلی جنس ایجنسی کو فراہم کر رہے تھے۔ تاہم ترجمان نے جاسوسی کے نیٹ ورک کو چلانے والے ملک کا نام نہیں لیا۔حکام نے کہا ہے کہ ان افراد کو چار دن پہلے گرفتار کیا گیا تھا اور عدالتی حکام کے حوالے کرنے سے پہلے ان سے تفتیش کی جا رہی ہے۔وزارتِ داخلہ کی جانب سے جاری ہونے والے ایک بیان میں کہا گیا ہے کہ اٹھارہ مشتبہ جاسوس دارالحکومت ریاض اور مقدس شہر مکہ میں بیک وقت اور ایک منظم آپریشن میں گرفتار کیا گیا۔ بیان کے مطابق گرفتاریاں ملک کے مشرقی صوبے میں بھی کی گئیں ہیں۔</TEXT>
