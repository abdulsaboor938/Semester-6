<DOCNO>2018355</DOCNO>
<HL>وزیراعلیٰ صاحب نوٹس لیں</HL>
<AUTHOR>نوائے وقت</AUTHOR>
<DATELINE> Pakistan 2015-02-22 03:16:13+05</DATELINE>
<TEXT>وزیراعلیٰ پنجاب میاں شہباز شریف خواتین کو با اختیار بنانے اور انہیں معاشرے میں باوقار انداز میں جینے کا حق دلانے کیلئے میدان عمل میں آچکے ہیں وزیراعلیٰ صاحب کا محروم خواتین کو مردوں کے استحصالی نام نہاد نظام سے محفوظ کرنے کا ارادہ حوصلہ افزا و قابل قدر ہے۔ بادی النظر میں خواتین کو کم فہم و کمتر سمجھنے کے رویے کا معاشرتی اعتبار سے ورکنگ لیڈیز کو گھر سے باہر ہی سامنا نہیں کرنا پڑتا بلکہ اسکی ابتداء ہمارے گھروں کے مخصوص ماحول ہی سے ہو جاتی ہے بیٹے کے مقابلے میں بیٹی کی پیدائش پر اظہار مایوسی سے لے کر بیوی و بہو کی حیثیت میں عورت کو بالکل گھٹیا مٹیریل سے بنا مٹی کا کھلونا سمجھنے تک اور پھر ورکنگ ویمن کی بات کریں تو گھر میں کام کرنیوالی میڈ یا آیا سے لے کر اعلیٰ عہدوں پہ فائز اعلیٰ تعلیم یافتہ عورت تک سب مرد کے ہاتھوں اپنی ناموس یا عزت نفس کے تحفظ کیلئے حالت جنگ میں ہے۔ مرد، ماں، بہن، بیٹی کی توقیر فطری طور پر کرتا ہے مگر ہمارے بیشتر مخصوص خاندانوں میں بیوی کی حیثیت و مقام کی نفی ہوتی رہتی ہے ایسا وہیں ہوتا ہے جہاں مرد کی بے راہ مستیوں کو جائز بلکہ حق سمجھا جاتا ہے انکے ہاں مردوں کیلئے کوئی شرعی و قانونی قاعدے و تہذیبی ضابطے معانی نہیں رکھتے۔ ہمارے اردگرد عورت مخالف واقعات کی خبریں آئے روز اخبارات کی زینت بنتی ہیں۔ کہیں تیز دھار آلے و ہتھوڑے سے بیوی کو موت کے گھاٹ اتار دیا جاتا ہے۔ شوہر اپنے گھر والوں کے ساتھ مل کر بیوی کو زندہ جلا دیتا ہے، بیوی کا ناک کاٹ دیتا ہے، تیزاب پھینک دینا بھی ہوتا رہتا ہے، جادو ٹونوں سے شوہر اور شوہر کے گھر والوں کا عورت کو بیمار و لاعز بنا دینا بھی اکثر میڈیا میں دکھایا گیا ہے، چولہا پھٹنے سے بھی سسرالیوں کے گھروں میں کس کی لخت جگر جل کے راکھ بن جاتی ہے، کم سن بچیوں کیخلاف جنسی جرائم دل چیرنے والے واقعات ہیں اور جسمانی تشدد کی داستان تو ہر تیسری عورت کا المیہ ہے۔ ہم یوں تو اس وقت 21 ویں صدی کا مہذب معاشرہ بن چکے ہیں مگر جس معاشرے میں عورت کی تذلیل ہو رہی ہو وہ معاشرہ حقیقت میں جہالت کے گھٹا ٹوپ اندھیرے میں ہی ہوگا اور جس گھر میں بہو اور بھابھی کو بیٹی و بہن کا درجہ اور بیوی کو اس کا معزز مقام نہیں دیا جائیگا وہ گھرانہ کئی پہلوئوں سے معاشرتی بد امنی و فساد کا سبب اور انسانیت کا دشمن ہوگا۔ چونکہ ملک کی نصف آبادی کا صرف 19% حصہ جو کہ خواتین پہ مشتمل ہے گھر سے باہر معاشی تگ و دو کے لئے نکلتا ہے صرف 03 فیصد اعلیٰ تعلیم یافتہ معزز عہدوں پہ فائز ہے اس طرح 22% ورکنگ لیڈیز کے مسائل گھریلو زندگی بسر کرنیوالی 28% خواتین سے بھی زیادہ ہیں۔ دہری ذمہ داریاں نبھانے والی صنف نازک کو جب گھر والوں کا تعاون، حوصلہ اور بلکہ اپنا پن ہی نہ ملے گا تو کیا یہ عزت مآب با صلاحیت و عقلمندو و ہنر مند عورت پہ ظلم نہ ہوگا؟ ویسے عقلمند عورت کو تو پسند ہی نہیں کیا جاتا۔ اکثر کم ظرف مرد اپنی با صلاحیت بیوی کے مقام و مال کا فائدہ تو اٹھاتے رہتے ہیں لیکن انہیں عزت کا ساتھ نہیں دیتے یہ جانتے ہوئے بھی کہ مسلمان مرد کی شان و مقام عورت سے ایک درجہ بلند اس لئے ہے کہ وہ عورت کی کفالت کا ذمہ دار ہے اور یہ ذمہ داری عورت کا مرد پر منحصر ہونے سے مشروط نہیں بلکہ عورت کے صاحب حیثیت ہونے کے باوجود وہ عورت کی ضروریات زندگی کو پورا کرنے کا ذمہ دار ہے مگر ہمارے اکثر جہالت کے پلے حرص و لالچ میں پڑے گھرانے و خاندان نہ صرف عورت کے معاشی حقوق غصب کرتے ہیں بلکہ اس وقت جب انہیں کوئی ٹیلنٹڈ کمائو بہو و بیوی مل جائے تو اس کو تو نہ وہ خود دیتے ہیں اور نہ اس کا کمایا اس کے پاس رہنے دیتے ہیں اور اس طرح اسے بیوی ہونے کے ناطے اپنے معاشی حقوق پہ ڈاکے اور جو اس کی اپنی ذاتی محنت کی پونجی ہے اس پر بھی ڈاکے سہہ کر عجیب عورت ہونے کی سزا میں ’’ڈاکو راج کے عذاب‘‘ میں جینا پڑتا ہے۔ ایسے خاندانوں میں مرد کی مردانگی محض عورت کو دبانے میں ہی سمجھی جاتی ہے یہ مرد اپنے خاندان کے دیگر افراد اور اپنی عیاشیوں پہ تو خوب خرچ کرتے ہیں لیکن بیوی کے آگے ہمیشہ ’’ کچھ نہیں ہے ‘‘ کا ڈھونگ رچا کے مظلوم و بے بس ہی بنے رہتے ہیں اور چونکہ اولاد یہ تماشا دیکھ رہی ہوتی ہے اس لئے اب شوہر اور شوہر کے خاندان والوں کی تمام قوتیں بچوں کو اپنی پارٹی میں شامل کرنے میں وقف ہوجاتی ہیں تا کہ عورت کی اولاد کی strength ختم کی جا سکے عورت جو اپنے شوہر کی نسل کو آگے بڑھانے اور انکی بہترین تعلیم و تربیت کرنے میں پر خلوص ہو کر جن کی وہ ’’ماں‘‘ بھی ہے اپنا کار آمد کردار ادا کرتی ہے ذہنی دبائو کا شکار ہو کر اپنا مثبت و بہترین کردار ادا کرنے سے بھی معذور ہو جاتی ہے جب عورت جو ماں ہے کو بھی استحصال کی سولی پر لٹکانے سے گریز نہیں کیا جائیگا تو کیا ایسے مرد اور ایسے خاندان ہمارے سماجی بگاڑ کے مجرم نہ ہوں گے؟ حدیث نبویؐ ہے کہ قیامت کی نشانیوں میں ایک نشانی یہ بھی ہے کہ مائیں رسوا کر دی جائیں گی۔ … ایسے سماجی نظام یہ ہی تو ہے کہ جہاں ڈاکو، چور، قاتل، اغوا کار، بھتہ خور کو تو مجرم سمجھا جاتا ہے مگر ہمارے سماجی نظام جس کی بنیاد خاندانی انصاف پہ رکھی جاتی ہے کو کھوکھلا کرنیوالے عورت کے معاشی حقوق پر ڈاکہ زنی کرنیوالے عورت جو بیوی اور ماں ہے کی ذہنی آسودگی کو برباد کرنیوالے اور با صلاحیت و با وقار عورت کا شخصی قتل کرنیوالے مرد کو مجرم ہی نہیں سمجھا جاتا، مضبوط گھر مضبوط معاشرے کا پیش خیمہ ہے یورپ میں گھریلو زندگی کا تصور معدوم ہوا تو معاشرہ بکھرا، بدکاری، سر چڑھی اور معاشرہ اخلاقی طور پر دیوالیہ ہو گیا مگر ہم مسلمان معاشرے کے مثالی لوگ ہیں اور اسلامی معاشرہ انصاف و توازن و حقوق فرائض کی اعلیٰ قدروں سے مزین ہے واقعی ہمارے معاشرے کے مرد کا بحیثیت شوہر کردار افسوسناک ہو چکا ہے یہ بات کلی نہیں مگر میں بیشتر خاندانوں کی جزوی بات کر رہی ہوں جسے نظر انداز نہیں کیا جا سکتا۔ وزیراعلیٰ صاحب نے حالیہ صوبائی کابینہ کے اجلاس میں فیملی لاز میں ترامیم کی ہیں ان کا مقصد عورت کے حقوق کو پامال ہونے سے بچانا اور اسے با اختیار بنانا ہے وزیراعلیٰ صاحب آپ کا مقصد نیک اور بہت بڑا ہے آپ کی ٹیم کی ذمہ داری ہے کہ وہ اپنے علاقوں اور خاندانوں میں انصاف کا پر چار اور عورت کے حقوق کی پاسداری کر کے آپکے مقصد کو کامیاب بنائیں میں آپ کی خدمت میں ملک سیف الملوک کھوکھر اور ملک افضل کھوکھر کیلئے بھی ہدایت چاہوں گی گو کہ دونوں برادران ملک و معاشرے کی خدمت کے جذبے سے سر شار ہیں اور آپکی ٹیم کے فعال رکن ہیں میں ان بھائیوں کی دل سے قدر بھی کرتی ہوں کہ چلئے خاندان میں کوئی تو ہیں جو اپنے گھر والوں کے ساتھ مخلص اور ملک کے ساتھ وفادار ہیں مگر اگر یہ برادران اپنے عزیزوں کے گھروں میں انصاف کی آواز بن کر نہ پہنچیں گے تو آپ عورت کے جائز مقام کی بحالی کا مشن کس طرح مکمل کر پائینگے میری عرض کی تفصیل کھوکھر برادری کے بڑے محترم بھائی ملک شفیع کھوکھر خود آپ کو بتا سکتے ہیں جو اپنی برادری میں ظالم و نا حق کا ہاتھ روکنے کی ہمت و دل نہیں رکھتا، وہ تخت شاہی میں آپ کے شریک بھی کیسے؟</TEXT>
