<DOCNO>2003336</DOCNO>
<HL>ساہیوال میں 2 مجرموں کو 22 اور 23، سیالکوٹ میں 2 کو 21، 2 کو 22 اپریل کو پھانسی دی جائیگی</HL>
<AUTHOR>نوائے وقت</AUTHOR>
<DATELINE> Pakistan 2015-04-20 03:02:21+05</DATELINE>
<TEXT>ساہیوال+ سیالکوٹ (نامہ نگاران) سنٹرل جیل ساہیوال میں قتل کے مزید 2 مجرموں کے ڈیتھ وارنٹ جاری کر دیئے گئے۔ ایک مجرم کو 22 جبکہ دوسرے کو 23اپریل کو تختہ دار پر لٹکایا جائیگا۔ اس سے قبل 4 مجرموں کے ڈیتھ وارنٹ جاری ہو چکے ہیں جبکہ ڈسٹرکٹ جیل سیالکوٹ میں بھی 2 مجرموں کو 21 اور 2 کو 22 اپریل کو پھانسی دی جائیگی۔ تفصیلات کے مطابق2001 ء میں تھانہ فتح شیر کے علاقہ میں پولیس مقابلہ کے دوران زاہد نے کانسٹیبل فدا حسین کو فائرنگ کرکے قتل کیا اور جولائی 2002ء میں سپیشل جج انسداد دہشتگردی ملتان نذیر احمد نے سزائے موت کا حکم سنایا جسے 22اپریل کو پھانسی دی جائیگی۔ 2006ء میں پولیس مقابلہ میں محمد حنیف نے اے ایس آئی احسان اﷲ کو حجرہ شاہ مقیم میں قتل کیا جس پر انسداد دہشتگردی عدالت نمبر 4 لاہور کے جج سید مظفرعلی شاہ نے مئی 2007ء کو سزائے موت کاحکم سنایا جسے 23اپریل کی صبح پھانسی دی جائیگی۔ جیل ترجمان کے مطابق مجرموں کو پھانسی دینے کے لئے تمام انتظامات مکمل کر لئے گئے ہیں۔ ادھر سیالکوٹ میں انسداددہشت گردی کی عدالتوں سے بلیک وارنٹ جاری ہونے کے بعد پھانسیاں دینے کے انتظامات مکمل کر لئے گئے ہیں۔ انسداد دہشت گردی کی عدالت نمبر 1 گوجرانوالہ نے سیالکوٹ کے علاقہ میں 29 اگست 1997ء کو بارہ سالہ لڑکی کے ساتھ اجتماعی زیادتی کرنے والے دو مجرموں عابد مقصود اور ثناء اللہ کو سزائے موت کا حکم سنایا تھا جس میں ان مجرموں کی رحم کی اپیلیں خارج ہونے کے بعد ان کو21 اپریل کو صبح ساڑھے پانچ بجے تختہ دار پر لٹکایا جائے گا۔ انسداد دہشت گردی کی خصوصی عدالت نمبر 2 گوجرانوالہ نے سیالکوٹ کی حدود میں 6 مئی 1999ء کو لڑکی سے اجتماعی زیادتی کرنے والے دومجرموں سلیم منظور اور لقمان کو پھانسی کا حکم سنایا تھا جن کی بھی رحم کی اپیلیں خارج ہونے کے بعد انہیں 22 اپریل کی صبح ساڑھے پانچ بجے تختہ دار پر لٹکایا دیا جائے گا۔</TEXT>
