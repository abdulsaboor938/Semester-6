<DOCNO>955992</DOCNO>
<HL>جنوبی پنجاب میں  کارروائیاںتیز،بھارتی جاسوس سمیت 250افراد گرفتار</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-03 05:04:00+05</DATELINE>
<TEXT>ملتان / رحیم یارخان (نمائندگان جنگ/ ایجنسیاں) ملتان سمیت جنوبی پنجاب میں شر پسند عناصر کیخلاف گھیرا تنگ کرتے ہوئے سی ٹی ڈی ، پولیس اور حساس اداروں نے کارروائیوں کا سلسلہ مزید تیز کر دیا ہے جس کے نتیجہ میں بھارتی جاسوس سمیت 250مشکوک افراد کو گرفتار کرکے نامعلوم مقامات پر منتقل کر دیاگیا ہے۔ پولیس حکام کے مطابق شر پسند عناصر کو ان کے انجام تک پہچانے کیلئے ملتان سمیت جنوبی پنجاب بھر میں پولیس اور حسا س اداروں کی کارروائیاں جاری ہیں تاکہ دہشتگردوں کے ناپاک عزائم کو خاک میں ملایا جا سکے ۔ ادھر رحیم یارخان میں بھارتی سرحد کے قریب فورسز کی کارروائی میں ’را‘ کا تربیت یافتہ کالعدم تنظیم کا کمانڈر گرفتار کر لیا گیا، گرفتار بھارتی ایجنٹ 5؍ سال سے چولستانی علاقوں میں بھارت آنے اور جانے والوں کیلئے سہولت کاری کررہاتھااورخود بھی3سال میں بھارت کے کئی چکر لگاچکاتھا، کالعدم تنظیم بی ایل اے کا کمانڈر ملزم شیرباز بلوچستان میں دہشتگردی کی کارروائیاں کرکے سندھ اور پنجاب میں فرار ہو جاتا گزشتہ روز حساس اداروں نے رحیم یارخان کی تحصیل صادق آباد کے چولستانی علاقہ چک 149میں چھاپہ مار کارروائی کے دوران گرفتار کرکے نامعلوم مقام پر منتقل کردیا۔ذرائع کا کہناہے کہ ملزم نے مزید 3ساتھیوں کی موجودگی کا بھی انکشاف کیاہے۔وزرات داخلہ نے چاروں صوبوں سمیت آزاد کشمیر،گلگت اور بلتستان کی حکومتوں کو غیرملکیوں کی نگرانی کیلئےہدایات جاری کردیں ۔ ذرائع کے مطابق گرفتار ہونیوالاشیربازگذشتہ سال صادق آباد ریلوے ٹریک پر ہونیوالے بم دھماکوں میں بھی ملوث ہے۔تاہم ااطلاعات کے مطابق شیر زمان کے ساتھ ایک بھارتی شہری جو ’’ را‘‘ کا ایجنٹ بتایا جاتا ہے کو بھی گرفتار کیا گیا ہے جو بلوچستان میں تخریبی سر گرمیوں میں حصہ لینے کیلئے بلوچستان جارہے تھے تاہم ان گرفتاریوں کو ابھی خفیہ رکھا جارہاہے۔</TEXT>
