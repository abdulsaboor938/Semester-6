<DOCNO>2460140</DOCNO>
<HL>کوئٹہ‘وکلاء کی احتجاجی ریلی پر پولیس کی شیلنگ اور لاٹھی چارج‘2وکلاء زخیی۔  ۔کوئٹہ سمیت بلوچستان بھر میں وکلاء کا عدالتوں سے بائیکاٹ ‘احتجاجی ریلیاں ‘بھوک ہڑتال اور مظاہرے کئے گئے۔ کوئٹہ میں وکلاء پر پولیس کی لاٹھی چارج کے خلاف آج پھر بلوچستان بھر میں عدالتوں کا مکمل بائیکاٹ کیا جائیگا‘ وکلاء رہنماؤں کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2007-03-21 14:58:10+05</DATELINE>
<TEXT>کوئٹہ(اردوپوائنٹ اخبار تازہ ترین21 مارچ 2007) صوبائی دار الحکومت کوئٹہ میں چیف جسٹس افتخار محمد چوہدری کو غیر فعال کرنے کے صدارتی ریفرنس اور ملک کے مختلف شہروں پر وکلاء پر پولیس تشدد کے خلاف نکالی گئی وکلاء ریلی میں پولیس کی جانب سے لاٹھی چارج ‘آنسو گیس اور شیلنگ کے استعمال کے نتیجے میں2وکلاء زخمی ہوگئے۔ وکلاء تنظیموں کی اپیل پر بدھ کو کوئٹہ سمیت بلوچستان بھر میں وکلاء نے عدالتوں کا مکمل بائیکاٹ کرنے کے علاوہ علامتی بھوک ہڑتال کیا اور احتجاجی مظاہرے منعقد کئے۔ کوئٹہ میں وکلاء پر پولیس کی لاٹھی چارج کے خلاف آج جمعرات کو بلوچستان بھر میں عدالتوں کا مکمل بائیکاٹ کیا جائیگا‘ایم ایم اے کے مرکزی رہنماء حافظ حسین احمد پی پی پی کے بسم اللہ خان کاکڑ ‘سید سعداللہ شاہ‘ طاہر علی ہزارہ اور عبدلمنان گوہر ترین نے وکلاء کے ساتھ اظہار ہمدردی کے طور پر مظاہرے اور دھرنے میں شرکت کی۔ () تفصیلات کے مطابق پاکستان بار کونسل‘سپریم کورٹ بار ایسوسی ایشن‘ بلوچستان بار کونسل‘ بلوچستان ہائیکورٹ بار ایسوسی ایشن سمیت وکلاء کی دیگر تنظیموں کی اپیل پر چیف جسٹس افتخار چوہدری کو غیر فعال کرنے کے صدارتی ریفرنس ‘ جسٹس افتخار چوہدری کے ساتھ پولیس کی بدسلوکی‘لاہور ‘ اسلام آباد اور دیگر مقامات پر وکلاء پر پولیس تشدد اورمیڈیا کے ساتھ منفی رویے کیخلاف بلوچستان کے دار الحکومت کوئٹہ سمیت پشین‘ لورالائی ‘ مستونگ‘ سبی ‘ ڈیرہ مراد جمالی ‘ نصیرآباد‘ تربت‘ حب ‘گوادر ‘ نوشکی‘ خضدار‘ قلات سمیت صوبے کے تمام ضلعی ہیڈکوارٹروں میں وکلاء نے احتجاج کرتے ہوئے عدالتوں کا مکمل بائیکاٹ کیا اور علامتی بھوک ہڑتالی کیمپ لگائے۔ وکلاء احتجاج کے باعث عدالتوں میں کام ٹھپ ہو کر رہ گیااور کوئی عدالتی کارروائی نہیں ہوئی۔کوئٹہ میں بدھ کو وکلاء نے عدالتوں سے بائیکاٹ کے علاوہ اعجاز خان سواتی‘ صابر جمیل ‘ حاجی عبدالستار‘اعزاز باقی اور معصوم خان ایڈووکیٹ نے ضلع کچہری کے بار روم میں علامتی بھوک ہڑتال میں حصہ لیا۔صبح گیارہ بجے کے قریب بلوچستان ہائیکورٹ بار ایسوسی ایشن کے صدر ہادی شکیل ‘ بلوچستان بار کونسل کے نو منتخب وائس چیئرمین ہاشم کاکڑ ‘ سخی سلطان ایڈووکیٹ‘ محسن جاوید ایڈووکیٹ اور سینیٹر کامران مرتضیٰ ایڈووکیٹ کی قیادت میں بڑی تعداد میں وکلاء نے احتجاجی ریلی نکالی اور گورنر اور وزیراعلیٰ ہاؤس کے سامنے دھرنا دینے کی کوشش کی کہ سائنس کالج چوک پر پولیس نے انہیں روک دیا اس دوران کشمکش میں پولیس اور وکلاء کے درمیان پتھراؤ ہوا پولیس نے مظاہرین کو منتشر کرنے کیلئے لاٹھی چارج کیا اور آنسو گیس کے شیل پھینکے جس کے نتیجے میں خان زمان مری ایڈووکیٹ اور نصیب اللہ ترین ایڈووکیٹ زخمی ہوگئے ۔ بعد میں ریلی کے شرکاء پولیس کا ناکہ توڑتے ہوئے گورنر ہاؤس کے قریب ہاکی گراؤنڈ چوک تک پہنچنے میں کامیاب ہوگئے جہاں انہوں نے دھرنا دیا اورجنرل پرویز مشرف ‘ وفاقی اور صوبائی حکومت کے خلاف جبکہ چیف جسٹس افتخار چوہدری کے حق میں زبردست نعرے بازی کی۔ اس موقع پر بعض وکلاء نے بطور احتجاج اپنے کوٹ جلایئے جس کے بعد مظاہرے میں شامل وکلاء نے پرامن طور پر سائنس کالج کی جانب مارچ کیا اور مختلف شاہراہوں سے ہوتے ہوئے بلدیہ کے سبزہ زار پر احتجاجی مظاہرہ کیا جس سے بلوچستان ہائیکورٹ بار ایسوسی ایشن کے صدر ہادی شکیل ایڈووکیٹ اور بلوچستان بار کونسل کے وائس چیئرمین ہاشم کاکڑ نے خطاب کیا۔ مقررین نے پولیس کی جانب سے وکلاء برادری پر لاٹھی چار ج اور تشدد کی شدید مذمت کرتے ہوئے مطالبہ کیا کہ واقعے میں ملوث پولیس اہلکاروں کے خلاف کارروائی عمل میں لائی جائے انہوں نے کہا کہ ہمارا احتجاج پرامن تھا لیکن پولیس نے جان بوجھ کرکے وکلاء پر تشدد کیا ہے یہ واقعہ لاہور ‘ اسلام آباد اور دیگر شہروں میں وکلاء پر تشدد کے سلسلے کی کڑی ہے ۔ پولیس وکلاء کو ڈنڈے کے زور پر دبانے کی کوشش کررہی ہیں۔ انہوں نے کہا کہ ہمارا پرامن احتجاج جاری رہے گا اگر پولیس نے دوبارہ ایسی حرکت کی تو اس کا رد عمل شدید ہوگا۔ اس موقع پر انہو ں نے پولیس کے تشدد کے واقعے کے خلاف (آج) جمعرات کو بلوچستان بھر میں عدالتوں سے بائیکاٹ کا اعلان کیا۔مقررین نے کہا کہ ہمارے بعض ساتھی وکلاء تنظیموں کے فیصلوں کی خلاف ورزی کرتے ہوئے عدالتوں میں پیش ہوئے ۔ انہوں نے متنبہ کیا کہ اگر آئندہ اس طرح کی حرکت کی گئی تو ان کا لائسنس فوری طور پر منسوخ کردیا جائے گا۔ متحدہ مجلس عمل کے رہنماء رکن قومی اسمبلی حافظ حسین احمد ‘ پیپلز پارٹی بلوچستان کے صوبائی جنرل سیکرٹری بسم اللہ خان کاکڑ‘ سید سعداللہ شاہ‘ طاہر علی ہزارہ اور عبدلمنان گوہر ترین نے وکلاء کے ساتھ اظہار ہمدردی کے طور پر مظاہرے اور دھرنے میں شرکت کی۔</TEXT>
