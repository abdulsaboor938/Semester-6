<DOCNO>979821</DOCNO>
<HL>سنگین جرائم میں ملوث1800 افراد کے شناختی کارڈ پاسپورٹ بلاک، اکائونٹس منجمد کرنے کا حکم</HL>
<AUTHOR>روزنامہ جنگ</AUTHOR>
<DATELINE> Pakistan 2016-05-12 05:05:00+05</DATELINE>
<TEXT>اسلام آباد( نمائندہ خصوصی) وفاقی وزیر داخلہ چوہدری نثار علی خان نے سنگین جرائم میں ملوث1800 افراد کے شناختی کارڈ، پاسپورٹ بلاک، بینک اکائونٹس منجمد، ڈرائیونگ و اسلحہ لائسنس منسوخ کرنے ، نام ای سی ایل میں ڈالنے کا حکم دیا ہے، وزارت داخلہ میں تما م اشتہا ر ی ملزمان ،انسانی سمگلر اور منشیات مافیا کا ڈیٹا بینک مرتب کیا جائے گا،وزیرِداخلہ کی ہدایت پرکریک ڈائون میں ایف آئی اے اور اسلام آباد پولیس نے اب تک1800سے زائد اشتہاری ملزمان، انتہائی مطلوب انسانی سمگلرز اور مفرور افراد کو گرفتارکیا ہے، وزیرِداخلہ نے ایف آئی اے ، اینٹی نارکاٹیکس فورس اور اسلام آباد پولیس کو ہدایت کی ہے کہ ان کارروائیوں کو مزید تیز کیا جائے تاکہ ملک کے اندر اور باہر ایسے افراد کے گرد گھیرا تنگ کیا جا سکے اور انکی جلد از جلد گرفتاری ممکن بنائی جا سکے، بیرونی ممالک میں جہاں ضرورت ہو وہاں انٹرپول اور دوسرے ممالک سے قانونی مدد بھی حاصل کی جائےگی ،ہمیں جرائم پیشہ افراد، انسانی سمگلرز اور ڈرگ مافیا کے گٹھ جوڑ کو توڑنا ہوگا تاکہ معاشرے کو اس عفریت سے بچایا جا سکے۔ یہ بات انہوں گزشتہ روز وزارتِ داخلہ میں منعقد ہونے والے ایک اعلیٰ سطحی اجلاس میں کہی۔ اجلاس میں سیکرٹری داخلہ، ڈی جی ایف آئی اے، نیکٹا چیف، چئیرمین نادرا، ڈی جی پاسپورٹس، آئی جی اسلام آباد پولیس اور وزارتِ داخلہ کے اعلیٰ حکام نے شرکت کی۔ وزیرِداخلہ نے حکم دیا کہ تمام اشتہاری ملزمان کا سینٹرل ڈیٹا بنک تمام متعلقہ حکومتی اداروں بشمول نیب، ایف بی آر اور صوبائی حکومتوں کے ہوم ڈیپارٹمنس کے ساتھ شیئر کیا جائے۔ وزیرِداخلہ نے کہا کہ جرم خواہ وہ کسی قسم کا ہو اس پر زیرو ٹالیرنس کی پالیسی اختیار کی جائے اور قانون سے مفرور افراد کی گرفتاری اور انکوقانون کے حوالے کرنے کے سلسلے میں مزید کوششیں کرنی چاہیں، انہوں نے نادرا کو ہدایت کی کہ تمام اشتہاری ملزمان کے خاندانوں کے کوائف (فیملی ٹری) قانون نافذ کرنے والے اداروں کو مہیا کئے جائیں تاکہ ایسے افراد کی اپنے خاندانوں سے میل جول اور روابط پر نظر رکھی جا سکے، وفاقی ادارے اس سلسلے میں صوبائی اداروں سے مسلسل رابطے میں رہیں تاکہ ایسے ملزمان کی اندرون و بیرون ملک آمد و رفت کو روکا جا سکے۔ وزیر داخلہ نے ایف آئی اے کو ہدایت کرتے ہوئے کہا کہ اشتہاری ملزمان کی بیرونی ممالک میں آمد و رفت کو روکنے کے لئے انٹرپول سے مدد لی جائے۔ انہوں نے کہا کہ اشتہاریوں ملزمان کی گرفتاری وزارتِ داخلہ کے تمام ذیلی اداروں کی ترجیح ہونی چاہیے اور اس ضمن میں کوئی کوتاہی برداشت نہیں کی جائے گی۔ اجلاس میں بتایا گیا کہ میڈیا کے چند حلقوں میں آنے والی رپورٹس کے برعکس سابقہ وزرائے اعظم یوسف گیلانی اور پرویز اشرف کے نام ای سی میں ڈالنے کے حوالے سے نیب سے کوئی نئی سفارش وزراتِ داخلہ کو موصول نہیں ہوئی اور اس سلسلے میں آنے والی رپورٹس غلط ہیں۔ ریکارڈ کے لئے بتایا گیا کہ انکے نام نیب کی سفارش پر بالترتیب مئی 2013 اور اگست2013 میں ڈالے گئے تھے۔اجلاس کے دوران یہ بھی بتایا گیا کہ میڈیا میں شائع ہونے والی رپورٹس کے برعکس منی لانڈرنگ اور ڈاکٹر عمران فاروق قتل کیس کی تفتیش کے لئے اسکاٹ لینڈ لارڈ کی کوئی دو رکنی ٹیم اس ہفتے پاکستان نہیں آئی،بعد ازاں وزیر داخلہ سے برطانوی ہائی کمشنر تھامس ڈریو نے ملاقات کی۔ ملاقات میں پاک برطانیہ تعلقات اور دوطرفہ تعاون سمیت وزیر داخلہ کے دورہ برطانیہ کے دوران اٹھائے گئے مختلف امور پر تبادلہ خیال ہوا۔ ملاقات میں انسانی سمگلنگ، منظم جرائم اور دہشت گردی کے خلاف اقدامات سمیت سیکورٹی کے حوالے سے دونوں ممالک کے درمیان مزید تعاون پر بھی غور ہوا</TEXT>
