سوئی میں دھاگا ڈالنے کا دلچسپ چیلنج، بالی ووڈ کی معروف شخصیات ناکام
ممبئی: بالی ووڈ انڈسٹری کی معروف شخصیات نے سوئی میں دھاگا ڈالنے کا چیلنج قبول تو کرلیا مگر وہ اس مشکل کام کو کرنے سے قاصر ہیں۔ تفصیلات کے مطابق انوشکا شرما اور ورون دھون نے اپنی نئی آنے والی فلم ’سوئی دھاگا‘ کی انوکھی پروموشن کرتے ہوئے دیگر اداکاروں کو چیلنج کیا کہ وہ سوئی میں دھاگا ڈال کردکھائیں۔ انوشکا شرما نے پہلا چیلنج کنگ خان کو دیا جنہوں نے اسے تسلیم کیا مگر ساتھ میں کمال ہوشیاری سے کام لیا، شاہ رخ خان نے ویڈیو شیئر کی جس میں انہوں نے بڑی سی سوئی میں آسانی کے ساتھ دھاگا ڈالا اور اپنی فتح کا خود ہی اعلان کردیا۔ اکشے کمار نے بھی ویڈیو شیئر کی جس میں اُن کا کہنا تھا کہ انہیں ورون دھون نے 10 سیکنڈ کے اندر سوئی میں دھاگا ڈالنے کا چیلنج دیا۔ اداکار نے بہت کوشش کی مگر وہ ناکام رہے، انہوں نے کہا کہ اس سے بہتر کسی بلند و بالا عمارت سے چھلانگ لگانے کا کام دے دیا جاتا تو وہ میرے لیے اس سے زیادہ آسان تھا۔ مزید پڑھیں: انوشکا نے ورن دھون کو اچھا شوہر قرار دے دیا عالیہ بھٹ چیلنج پورا کرنے میں کامیاب رہیں جبکہ ادیتیا رائے کپور اس میں ناکام رہے اسی طرح رنبیر کپور نے بھی سب کو حیران کیا مگر ہدایت کار کرن جوہر ناکام رہے۔ تمام اداکاروں نے انوشکا اور ورون کی فلم کے لیے نیک خواہشات کا اظہار کرتے ہوئے دیگر ساتھی اداکاروں کو بھی سوئی میں دھاگا ڈالنے کا چیلنج دیا۔ ﻿ واضح رہے کہ مہاتما گاندھی کو خراج تحسین پیش کرنے کے لیے ہدایت کار یش راج نے سوئی دھاگہ بنانے کا اعلان کیا تھا، اس فلم میں انوشکا اور ورون دھون پہلی بار ایک ساتھ مرکزی کردار ادا کررہے ہیں۔ سوئی دھاگہ 28 ستمبر 2018 کو سینما گھروں میں نمائش کے لیے پیش کی جائے گی۔ دونوں اداکاروں نے اپنی نئی آنے والی فلم کی پروموشن کے سلسلے میں مصروف ہیں اور اب وہ آرٹ کی تربیت و اہمیت سے متعلق مختلف تقاریب میں شرکت کررہے۔ comments
