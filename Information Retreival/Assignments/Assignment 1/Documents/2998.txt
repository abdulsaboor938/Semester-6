برطانیہ میں منی لانڈرنگ کے الزام میں پاکستانی سیاسی شخصیت کی گرفتاری و رہائی
لندن: برطانیہ میں نیشنل کرائم ایجنسی نے ایک پاکستانی سیاسی شخصیت کو منی لانڈرنگ کے الزام میں گرفتار کرلیا، پوچھ گچھ کے بعد مذکورہ شخصیت کو رہا کر دیا گیا۔ تفصیلات کے مطابق برطانیہ میں ایک پاکستانی سیاسی شخصیت کو ان کی اہلیہ سمیت گرفتار کیا گیا، منی لانڈرنگ کے الزام میں جوڑے کو این سی اے کے انٹرنیشنل کرپشن یونٹ نے سرے کاؤنٹی سے گرفتار کیا۔ برطانوی کرائم ایجنسی نے جس پاکستان سیاسی شخصیت کو حراست میں لیا، شناخت کے لیے ان کی عمر 40 سال بتائی گئی جب کہ ان کی اہلیہ کی عمر 30 سال ہے۔ سیاسی شخصیت سے 8 ملین پاؤنڈ مالیت کی جائیداد سے متعلق پوچھ گچھ کی گئی، منی لانڈرنگ کی تحقیقات میں پاکستان سے نیب اور ایف آئی اے نے بھی مدد کی۔ مذکورہ جوڑے پر پاکستان سے کرپشن کی رقم برطانیہ بھجوانے کا الزام ہے، پاکستانی میاں بیوی کے پاس اپنی جائیداد کا کوئی قانونی ذریعہ آمدن نہیں۔ یہ بھی پڑھیں: پاکستان اور برطانیہ کے درمیان انصاف اور احتساب کا معاہدہ طے واضح رہے کہ این سی اے کا انٹرنیشنل کرپشن یونٹ بڑے کیسز کی تحقیقات کرتا ہے، ملزمان اب بھی زیرِ تفتیش ہیں، فی الحال ضمانت پر چھوڑا گیا ہے۔ خیال رہے کہ آج ہی پاکستان اور برطانیہ کے درمیان منی لانڈرنگ کے خلاف ایک اہم معاہدہ ہوا ہے، یہ معاہدہ برطانوی وزیرِ داخلہ ساجد جاوید کی پاکستان آمد کے موقع پر ہوا۔ comments
