<DOCNO>355078</DOCNO>
<HL>محنت کشوں کے بچوں کو معیاری تعلیم کی فراہمی اہم ذمہ داری ہے،سکندر شیرپاؤ</HL>
<AUTHOR>روزنامہ پاکستان</AUTHOR>
<DATELINE> Pakistan 2016-12-24 06:44:33+05</DATELINE>
<TEXT>پشاور( سٹاف رپورٹر)خیبر پختونخوا کے سینئر وزیر برائے آبپاشی سکندر حیات خان شیرپاؤ اور صوبائی وزیر محنت انیسہ زیب طاہر خیلی نے کہا ہے کہ ان کی بارآور کوششوں کی بدولت ورکرز ویلفےئر بورڈ کو درپیش مالی مسائل کے معاملات وفاقی حکومت کے ساتھ کافی حد تک حل ہوگئے ہیں جس کے نتیجے میں وفاقی ورکرز ویلفےئر فنڈ نے صوبے کو ورکرز ویلفےئر بورڈ اور اس کے زیر انتظام تعلیمی اداروں کی تنخوائیوں کی ادائیگی کیلئے فنڈز جاری کئے ہیں۔انہوں نے کہا کہ ہماری ہمہ وقت محنت کے نتیجے میں نہ صرف ورکرز ویلفےئر بورڈ کے سابقہ 546ملازمین کی تنخوائیوں کا معاملہ حل ہوا ہے بلکہ بورڈ کے تقریباً 3ہزار اور 82ملازمین جن کی تنخوائیں مارچ 2016سے جون 2016تک بند تھیں کو بھی آن لائن ذریعے سے تنخوائیوں کی فراہمی کی گئی ہے۔دونوں صوبائی وزراء نے اس عزم کا اظہار کیا کہ ورکرز ویلفےئر بورڈ کے مالی مشکلات کا مسئلہ چونکہ کافی حد حل تک چکا ہے اس لئے اب بورڈ اور اس کے زیر سایہ تعلیمی اداروں ورکنگ فوکس گرامر سکولوں کی عظمت رفتہ کو بحال کرنے اور ان تعلیمی اداروں کی استعداد کارکو بڑھانے کی طرف کوششیں کی جائیں گی تاکہ مزدوروں کے بچوں کو معیاری اور بامقصد تعلیم کی فراہمی کا خواب شرمندہ تعبیر ہو سکے۔ان خیالات کا اظہار دونوں صوبائی وزراء نے جمعہ کے روز ورکنگ فوکس گرامر سکول انڈسٹریل اسٹیٹ حیات آباد پشاور میں ورکرز ویلفےئر بورڈ کے سابقہ ملازمین کی تنخوائیوں کی ادائیگی کے چیک دینے کی ایکُ پر وقار تقریب سے خطاب کے دوران کیا جس میں سینئر صوبائی وزیر سکندر حیات خان شیرپاؤ مہمان خصوصی تھے۔اس موقع پر سیکرٹری محنت سید عالمگیر شاہ، ورکرز ویلفےئر بورڈ کے حکام ، قومی وطن پارٹی کے سیکرٹری اطلاعات طارق خان، لیبر یونین کے رہنما اور سابق ملازمین کی کثیر تعداد موجو دتھی۔واضح رہے کہ مذکورہ سابق ملازمین جن کی تنخواہیں ورکرز ویلفےئر فنڈسے فنڈ نہ ملنے کے باعث ورکرز ویلفےئر بورڈ کے ذمہ بقایا تھیں کے سلسلے میں تقریباً 84.704ملین روپے جاری کیں گئیں ہیں۔ تقریب سے خطاب کرتے ہوئے سینئرصوبائی وزیر سکندر حیات خان شیرپاؤ نے کہا کہ ملک اور خصوصاً ہمارے صوبے کی معیشت میں محنت کش طبقے کا اہم کردار ہے اور حکومت سمیت ہم سب کا یہ فرض بنتا ہے کہ محنت کشوں او ر ان کے بچوں کے حقوق کا تحفظ یقینی بنائیں لہٰذا اس سلسلے میں محنت کش طبقے کی فلاح و بہبود کے ساتھ ساتھ ان کے بچوں کے بہتر مستقبل کیلئے انہیں معیاری تعلیم کی فراہمی ہمارے کندھوں پر اہم ذمہ داری ہے تاکہ کل یہ بچے بھی معاشرے میں اپنا بہتر کردار ادا کرتے ہوئے مفید شہری بنے۔انہوں نے کہا کہ اس مقصد کیلئے صوبائی وزیر محنت انیسہ زیب طاہرخیلی اور ان کی پوری ٹیم نے دن رات محنت کرکے بورڈ اور اس کے تعلیمی اداروں کو مالی بحران سے نکالا اور اب دوسرے مرحلے میں ان تعلیمی اداروں کو معیاری درسگاہوں میں بدلے کی کوشش کی جائے گی جبکہ اس کے ساتھ ساتھ روزگار کے مواقع پیدا کرنے کیلئے بھی ہم اپنی سعی جاری رکھیں گے۔تقریب سے خطاب کرتے ہوئے صوبائی وزیر محنت انیسہ زیب طاہر خیلی نے کہا کہ انہوں نے ہر محاذ پر ورکرز ویلفےئر بورڈ اور ورکنگ فوکس گرامر سکولوں کے ملازمین کی تنخوائیوں کیلئے جنگ لڑی ہے اور طویل کوشش کے نتیجے میں اپنا مقصد حاصل کیا جسکے نتیجے میں آج سابقہ ملازمین کو ان کے بقایا جات کی ادائیگی کرکے اپنی کوششوں کو حقیقت کا روپ دے دیا۔انہوں نے کہا کہ ہمارا مقصد ہر گز محنت کشوں یا سرکاری ملازمین کو متاثر کرنا نہیں مگر بعض معاملات وفاقی حکومت کے ساتھ جُڑے ہوتے ہیں اور ورکرز ویلفےئر بورڈ ملازمین کی تنخوائیوں کا معاملہ بھی ایسی نوعیت کا تھا جس میں ہم وفاقی ورکرز ویلفےئرفنڈ پر منحصر تھے تاہم ہماری طرف سے اس سلسلے میں کوئی دقیقہ ضائع نہیں ہوا اور ہم نے اپنے ملازمین کے حقوق کو حاصل کرنے کیلئے دن رات محنت کی جس کی بدولت نہ صرف سابقہ ملازمین کے واجبات کی ادائیگیاں ہو سکیں بلکہ بورڈ کے ملازمین کی گزشہ چند مہینوں کی بند تنخوائیوں کا معاملہ بھی احسن انداز میں حل ہوا اور اب ہماری پوری توجہ بورڈ کے زیر انتظام تعلیمی اداروں کے پرانے اعلیٰ معیار کو دوبارہ بحال کرنے اور ان کو محنت کشوں کے بچوں کیلئے عظیم درسگاہوں میں تبدیل کرنے پر مرکوز ہو گی۔انہوں نے کہا کہ ورکرز ویلفےئربورڈ کے نئے بورڈ کی نوٹیفیکیشن کے بعد ملازمین کی ریگولرائزیشن کا معاملہ بھی حل کیا جائے گا جبکہ ریشنلائزیشن کے نتیجے میں نا اہلیت کی بناپر نکالے گئے ملازمین کیلئے سیکرٹری لیبر کی سربراہی میں اپیلیٹ کمیٹی تشکیلی دی گئی ہے جس کے پاس یہ ملازمین اپنی اپیلیں دائر کر سکتے ہیں جن پر غور کیا جائے گا ۔صوبائی وزیر نے کہا کہ اگر چہ وفاقی حکومت نے ورکرز ویلفےئر بورڈ کے سلسلے میں ہمارے صوبے کا بجٹ کم کیا ہے تاہم فنڈ کی کمی ہم اپنے ادارے کی کارکردگی میں آڑے نہیں آنے دیں گے اور سکولوں کو اعلیٰ تعلیمی اداروں میں بدل دیں گے۔</TEXT>
