<DOCNO>1394086</DOCNO>
<HL>مریم کا والد کے ساتھ وطن واپسی کا اعلان،احتساب عدالت کا فیصلہ مفروضوں پر مبنی اور مضحکہ خیز قرار دے دیا،کیپٹن صفدر کا نام بلیک لسٹ میں شامل،گرفتاری کیلئے نیب ٹیم روانہ</HL>
<AUTHOR>روزنامہ جنگ</AUTHOR>
<DATELINE> Pakistan 2018-07-08 05:07:00+05</DATELINE>
<TEXT>لندن، کراچی (نیوز ڈیسک، ایجنسیاں) سابق وزیراعظم نواز شریف کی صاحبزادی مریم نواز نے جمعہ 13جولائی کو والد کے ساتھ وطن واپسی کا اعلان کردیا اور کہا کہ احتساب عدالت کا فیصلہ مفروضوں پر مبنی اور مضحکہ خیز ہے۔کرپشن اور منی لانڈرنگ سے بری کرنے کے باوجود سزا دی گئی۔لندن میں میڈیا سے گفتگو کرتے ہوئے مریم نواز نے کہا کہ ریڈ وارنٹس کو اپنے پاس رکھیں، ان کو ڈکٹیٹرز کے لیے سنبھال رکھیں۔پہلے ہمارا فیصلہ تھا کہ والدہ کے ہوش میں آنے تک واپس نہیں آئیں گے، ڈاکٹرز نے امید دلائی ہے کہ آئندہ چند دنوں میں والدہ ہوش میں آجائیں گی، لہٰذاہم جمعے کو پاکستان واپس آئیں گے۔مریم نواز نے ایون فیلڈ ریفرنس پر احتساب عدالت کے فیصلے پر تبصرہ کرتے ہوئے کہا کہ فیصلے میں لکھا ہے کہ نوازشریف نے کوئی کرپشن نہیں کی۔ فیصلے میں لکھا ہے کہ کرپشن کا ثبوت نہیں ملا مگر اس کے باوجود بھی سزا دی گئی۔نواز شریف پر کرپشن، منی لانڈرنگ کا کوئی الزام ثابت نہیں ہوا۔ کرپشن، منی لانڈرنگ کے الزامات سے نوازشریف کو بری کردیا گیا۔نواز شریف کا احتساب مشرف دور میں بھی ہوا۔ پرویز مشرف بھی نواز شریف کے خلاف کچھ ثابت نہیں کرسکا۔ پورا فیصلہ مفروضات پردیا گیا۔قبل ازیں صحافیوں سے گفتگو میں مسلم لیگ (ن) کی رہنما مریم نواز نے کہا تھا کہ عدالتی فیصلے کا وکلا جائزہ لے رہے ہیں اور ہم 10 دن سے پہلے ہی وطن واپس آجائیں گے۔مریم نواز نے یہ بھی کہا تھا کہ عدالتی فیصلے کے خلاف اپیل پر مشاورت جاری ہے اور وکلا قانونی پہلوؤں کا جائزہ لے رہے ہیں۔ اچھا ہے برطانیہ سے معاونت لینے کا کہا گیا ہے، اس سے دودھ کا دودھ پانی کا پانی ہوجائے گا کیونکہ برطانوی ادارے پہلے ہی پاکستانی اداروں کوکہہ چکے ہیں کوئی غیر قانونی کام نہیں ہوا۔ عدالتی فیصلے کے خلاف ڈیو پراسس اپنایا جائے گا۔ وطن واپسی کے لیے وکیلوں کے بتائے گئے دس دن سے پہلے ہی وطن لوٹ جائیں گے۔ادھر احتساب عدالت کی جانب سے ایون فیلڈ ریفرنس میں سزا کے بعد سابق وزیراعظم نواز شریف کے داماد کیپٹن (ر) محمد صفدر کا نام بلیک لسٹ میں ڈال دیا گیا جب کہ ان کی گرفتاری کے لیے ٹیم خیبرپختونخوا بھی روانہ کردی گئی۔ نیب نے لندن فلیٹس کیس کے فیصلے پر عمل درآمد شروع کردیا۔احتساب عدالت سے وارنٹ گرفتاری ملتے ہی نیب کی ٹیم نوازشریف کے داماد کیپٹن صفدر کی گرفتاری کے لیے مانسہرہ روانہ ہوگئی۔ ترجمان نیب کے مطابق نیب کو احتساب عدالت سے ایون فیلڈ ریفرنس میں وارنٹ گرفتاری مل گئے ہیں جس کے بعد نوازشریف، مریم نواز اور کیپٹن (ر)صفدر کی گرفتاری کی کارروائی شروع کردی ہے۔ احتساب عدالت کی جانب سے ایون فیلڈ ریفرنس میں سزا کے بعد سابق وزیراعظم نواز شریف کے داماد کیپٹن (ر) محمد صفدر کا نام بلیک لسٹ میں ڈال دیا گیا ہے۔ ذرائع کے مطابق کیپٹن (ر) صفدر کسی بھی ایئرپورٹ، زمینی اور سمندری راستے سے پاکستان سے باہر نہیں جا سکیں گے۔ ترجمان نیب کا کہنا ہے کہ احتساب عدالت کے فیصلے پر اس کی روح کے مطابق عمل کیاجائے گا۔ ترجمان نیب نے وضاحت کی کہ گزشتہ روز عدالت کے فیصلے میں لکھا گیا کہ نوازشریف پر کرپشن کے چارجز نہیں لیکن نیب آرڈیننس کے مطابق جو اثاثے معلوم ذرائع آمدن سے زیادہ ہوتے ہیں، وہ کرپشن کے زمرے میں آتے ہیں۔ دوسری جانب کیپٹن(ر) محمد صفدر نے احتساب عدالت سے سزا کے بعد اپنے بھائی سجاد خان کو اپنا سیاسی جانشین مقرر کرتے ہوئے اس خواہش کا اظہار کیا ہے کہ گرفتاری علاقہ تناول سے ہی ہو۔انہوں نے کہا کہ میری گرفتاری سے نواز شریف کا مشن ادھورا نہیں رہے گا، ہزارہ سے تعلق رکھنے والے مجھ جیسے ہزاروں بیٹے میاں نواز شریف پر قربان ہیں،اب یہ مشن سجاد خان پورا کرے گا۔اوگی کے علاقے دربند میں کارنر میٹنگ سے خطاب کرتے ہوئے انہوں نے کہا کہ میری خواہش ہے کہ مجھے تناول کی دھرتی پر ہی گرفتار کیا جائے۔ کیپٹن(ر) صفدر احتساب عدالت کے فیصلے سے قبل بھی تورغرکے گاوں ٹلی سیداں، برادڑ اوردیگردیہی علاقوں میں اپنی انتخابی مہم میں کارکنوں سے ملاقاتیں کرتے رہے اورچھوٹی چھوٹی ریلیوں میں شریک رہے۔</TEXT>
