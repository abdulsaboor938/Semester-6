<DOCNO>905152</DOCNO>
<HL>وزیر اعلیٰ صاحب دستِ شفقت پہلے رکھیں</HL>
<AUTHOR>روزنامہ جنگ</AUTHOR>
<DATELINE> Pakistan 2015-11-27 05:11:00+05</DATELINE>
<TEXT>بڑی عجیب بات ہے کہ خواتین کی تعداد پاکستان میں نصف فیصد بتائی جاتی ہے اور کبھی کبھی تو گوشواروں میں پچپن اور اٹھاون فیصد سے بھی تجاوز کرتی دکھائی جاتی ہے۔ یہ ایک ایسے ملک میں کیسے ممکن ہو سکتا ہے جہاں ابھی بھی روشن خیالی اور جدید تعلیم سے آراستہ رہنمائوں کی سیاسی جماعتوں کے جرگے عورت کو ووٹ کے حق سے محروم رکھنے کا سر عام اعلان کرنے کی جرأت رکھیں، جہاں اکیسویں صدی کی علمی چکا چوند میں بچپن کی شادیاں، ونی، کارو کاری، وٹہ سٹہ اور زمین و جائیداد کے جھگڑوں میں جانوروں کی طرح قربان کئے جانے کی رسم زندہ ہو اور جہاں جدید سائنسی ترقی کی معاونت سے بیٹی کی صنف معلوم ہوتے ہی اسقاط حمل کی سہولیات سر عام میسر ہوں، جہاں معصوم بچیوں کو درندگی کا شکار بنا کر کوڑے کے ڈھیروں پر پھینکنے کے بھیانک جرائم اکثر اخبارات کی زینت بنتے رہتے ہوں وہاں عورتوں کی تعداد مردوں سے کیسے بڑھ سکتی ہے؟ بہرحال اس بحث میں الجھے بغیر اطمینان کا پہلو یہ ہے کہ پنجاب میں کم از کم عورتوں کی معاشی ترقی کو ان کے اختیار سے جوڑ کر ان کی شخصیت کو مستحکم کرنے کا سفر شروع ہو چکا ہے۔ انسان کی خود مختاری معاشیات سے وابستہ ہوتی ہے۔ پنجاب میں عورتوں کے لئے خواہ مخواہ کے پیکجز اور زبانی جمع خرچ کی بجائے عملی کاوش اس بات کی متقاضی ہے کہ عورتوں کو واقعتا ملک کے ذمہ دار اور مفید شہری کے کردار کو نبھانے کے لئے قومی دھارے میں شامل کیا جائے۔ اس سے ایک تو ان کی شخصیت اعتماد کے زیور سے آراستہ ہو کر زندگی کے پرخطر راستوں پر حوصلے اور جرأت کا مظاہرہ کرے گی اور دوسرے وہ اپنے خاندان کی خوشحالی میں نمایاں کردار ادا کر پائیں گی۔ پاکستان میں زیادہ تر گھرانے صرف اس وجہ سے مفلسی کا شکار رہتے ہیں کہ وہاں پورے خاندان کی بقا اور کفالت کا دارومدار فردِ واحد پر ہوتا ہے۔ ایک شخص جتنی بھی محنت کر لے وہ ایک بڑے کنبے کی تمام ضروریات پوری کرنے میں ناکام رہتا ہے۔ معاشی الجھنوں کے باعث خاندان کے افراد مختلف رنجشوں اور چپقلشوں کا شکار ہو کر زندگی کو اجیرن بنا لیتے ہیں۔ جب ہر فرد کو خود کمانے اور اپنی ذات کو سنوارنے کی اجازت دے دی جائے اور اس کے مواقع بھی مہیا کئے جائیں تو دوسروں سے غیر ضروری توقعات کی بجائے انسان حقیقت پسندی سے زندگی کے مسائل کو حل کرتا ہوا آگے بڑھتا ہے۔ عورت کو معاشی میدان میں ذمہ داریاں سونپنا اس کی صلاحیتوں کا اعتراف کرنا ہے، اس کی توقیر کی سلامتی کا عہد کرنا ہے اور معاشرے کی طرف سے اس کی رہنمائی کی ضرورت کو تسلیم کرنا ہے۔ فطری طور پر عورتیں محبت، رحم دلی، خلوص اور شفقت کے جذبات سے معمور ہوتی ہیں۔ اپنے خاندان کی بھلائی کے ساتھ ساتھ معاشرے اور تمام دنیا کی خیر خواہی بھی ان کی دعائوں میں شامل ہوتی ہے۔ جب مختلف اداروں میں عورتوں کی نمائندگی کو لازم قرار دے دیا جائے تو ان شعبوں کی ترقی مثالی ہو جاتی ہے اور وہاں نظم و ضبط اور شائستگی کی فضا قائم ہو جاتی ہے۔ پنجاب حکومت نے عورتوں کی ترقی کے حوالے سے اقدامات کا سلسلہ شروع کر رکھا ہے اور اکثر اوقات اس حوالے سے خوش کن بیانات اور منصوبہ جات کا اعلان ہوتا رہتا ہے۔ ملکی اور غیر ملکی مندوبین سے گفتگو کرتے ہوئے وزیر اعلیٰ پنجاب نے پاکستانی عورتوں کی صلاحیتوں کا اعتراف کرتے ہوئے محترمہ فاطمہ جناح اور بیگم رعنا لیاقت علی خان کی تحریک پاکستان میں بھرپور معاونت کے ساتھ ساتھ سیاسی میدان میں نمایاں کردار کی حامل اور پاکستان کی پہلی خاتون وزیر اعظم ہونے کے ناطے بے نظیر بھٹو کو بھی بھرپور خراجِ تحسین پیش کیا۔ یہ ایک اچھی پیش رفت ہے ورنہ عموماً سیاسی جماعتیں دوسری جماعتوں کی خواتین پر صرف کیچڑ اچھالنے تک محدود رہتی ہیں۔ وزیر اعلیٰ کا یہ کہنا بالکل بجا ہے کہ خواتین کے حقوق کے تحفظ اور انہیں حقوق کی فراہمی کے لئے سب کو مل کر کام کرنے کی ضرورت ہے۔ معاشی خود مختاری عورتوں کو بااختیار بنانے کی طرف سفر کی شروعات ہے۔ گائوں میں رہنے والی عورتیں تو پہلے ہی تمام روزمرہ کاموں میں مردوں کے ساتھ مل کر خدمات سرانجام دیتی ہیں۔ وہاں عورتوں مردوں کے لئے الگ الگ ڈپارٹمنٹ نہیں ہوتے۔ پورا معاشرہ ایک دوسرے کی عزت کرتا ہے۔ یہی فضا شہروں میں بھی رائج کرنے کی ضرورت ہے۔ ہم سب کا مزاج مل جل کر رہنے والا اور دوسروں کی عزت کرنے والا ہے۔ یہ عجیب بات ہے کہ ہر موقع پر کچھ لوگوں کو قائل کرنے کے لئے دین کا سہارا ضروری ہو جاتا ہے۔ سو دین نے خواتین کو جو حقوق دیئے ہیں انہیں اجتہاد کے ذریعے زمانے کی ضروریات کو سامنے رکھتے ہوئے زیادہ باعمل بنایا جا سکتا ہے۔ تشدد کا شکار خواتین کے لئے ایک ہی چھت تلے مخصوص سینٹرز بنائے جا رہے ہیں اور اس حوالے سے پہلے سینٹر کا ملتان میں سنگ بنیاد رکھ دیا گیا ہے۔ پاکستان میں خواتین پر تشدد کی کہانی بہت المناک ہے۔ یہ صرف گھریلو تشدد تک محدود نہیں بلکہ کبھی کبھی پورا معاشرہ اس میں شامل ہو جاتا ہے، یہ سوچے بغیر کہ ہر گھر میں یہ رشتے موجود ہیں مگر کوئی ایک ذات انہیںاس قدر دشمنی پر ابھار دیتی ہے کہ اچھے خاصے پڑھے لکھے لوگ عورتوں کے بارے میں ایسی گفتگو کرنے لگتے ہیں جو انہیں بالکل زیب نہیں دیتی۔ خواتین پر تشدد کی سب سے بری مثال جنسی حوالے سے اس کی تذلیل کرنا ہے۔ پنجاب میں وڈیرے، جاگیر دار اور بااثر لوگ غریب خواتین پر زبردستی اپنی ہوس کے قانون لاگو کرتے رہتے ہیں۔ اس سے بھی انہیں بچانے کی کوئی سبیل کرنی چاہئے ۔ وزیر اعلیٰ کا یہ بیان کہ خواتین کو ترقی کے سفر میں شامل کئے بغیر ترقیاتی اہداف حاصل نہیں کئے جا سکتے خوشبو کے جھونکے کی مانند ہے۔ ہم سب اس کا بھرپور خیر مقدم کرتے ہیں اور توقع کرتے ہیں کہ یہ صرف بیان نہیں ہو گا بلکہ دیگر اقدامات کی طرح خواتین کو معاشی حوالے سے مضبوط بنانے کا عمل تیزی سے آگے بڑھے گا۔ جب خواتین معاشی حوالے سے خود مختار ہوں گی تو ان کا کسی بھی سطح پر استحصال کرنا مشکل ہو جائے گا۔ وزیر اعلیٰ کے پاس اختیار ہے، قانون کی طاقت ہے اور خلوص و خدمت سے معمور دل ہے۔ یہی جذبہ انہیں زیادتی کا شکار معصوم بچیوں کی داد رسی کے لئے دور دراز علاقوں تک لے جاتا ہے جہاں ان کا دستِ شفقت بے آسرا لوگوں کے لئے زندگی کی نوید ثابت ہوتا ہے۔ گزارش ہے کہ اگر وزیر اعلیٰ صاحب پنجاب کی معصوم بچیوں کے سر پر یہ دستِ شفقت پہلے رکھ دیں اور اس کا اعلان کرتے ہوئے زیادتی کے مجرموں کے لئے سزائوں پر عمل درآمد کو زیادہ سخت کر دیں تو کسی کی جرأت نہ ہو کہ وہ پاکیزہ کلیوں کو پامال کر کے انسانیت کا منہ کالا کر سکے۔ بے حد خوبصورت لفظ تخلیق کرنے والے یوسف خالد کی نئی کتاب ’’خواب سفر کا رستہ‘‘ سے ایک نظم ’’دن نکل آیا‘‘ اس دعا کے ساتھ آپ کی نذر کہ اللہ کرے پاکستان میں بھی یہ دن اب نظر آ جائے۔ ستارہ صبح کی دہلیز تک آیا کسی سورج کی کرنوں کے طلوع ہونے سے پہلے چند لمحوں کے لئے ٹھہرا نئے روشن سویرے کو سلامی دی اک گہری لمبی سانس لی اور چپ کی چادر اوڑھ لی پھر نور پھیلا روشنی کے ہاتھ میں جتنے ادھورے خواب تھے تکمیل کی جانب بڑھے کردار ابھرے اَنگنت رنگوں سے خوشبو سے فضا میں دلکشی پھیلی ستارے کی ریاضت کا جنوں ماحول کی رگ رگ میں اُترا دِن نکل آیا</TEXT>
