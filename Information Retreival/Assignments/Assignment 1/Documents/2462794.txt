<DOCNO>2462794</DOCNO>
<HL>چیف جسٹس کے ساتھ اظہار یکجہتی ، ملک بھر میں احتجاجی مظاہرے ، عدالتوں کا بائیکاٹ</HL>
<AUTHOR>اردو پوائنٹ</AUTHOR>
<DATELINE> Pakistan 2007-04-18 21:27:13+05</DATELINE>
<TEXT>اسلام آباد /وہاڑی /چکوال/گوجرانوالہ (اُردو پوائنٹ اخبار تازہ ترین۔18اپریل۔2007ء) غیر فعال چیف جسٹس افتخار محمد چوہدری کے خلاف دائر صدارتی ریفرنس کی سماعت کے دوران بدھ کو ملک بھر کے شہروں قصبوں اور تمام تحصیلوں میں وکلاء برادری نے یوم احتجاج مناتے ہوئے عدالتوں کا مکمل بائیکاٹ کیا ، کئی شہروں میں احتجاجی ریلیاں نکالی گئیں جن سے خطاب کرتے ہوئے وکلاء رہنماؤں نے چیف جسٹس افتخار محمد چوہدری کی بحالی اور عدلیہ کی آزادی کیلئے ہر قسم کی قربانی دینے کے عزم کا اظہار کیا ، تفصیلات کے مطابق ڈسٹرکٹ بار ایسوسی ایشن حافظ آباد کے وکلاء نے جوڈیشل کمپلیکس حافظ آباد سے چیف جسٹس آف پاکستان افتخار محمد چوہدری کی معطلی کے خلاف بہت بڑی احتجاجی ریلی نکالی ، شرکاء جلوس جب شہر میں پہنچے تو شہریوں نے منوں پھولوں کی پنیاں نچھاور کیں ، حافظ آباد میں وکلاء کی جانب سے نکالی گئی ریلی میں کرنٹ لگنے کے نتیجہ میں بازوؤں سے محروم ہو جانے والے آٹھ سالہ طالب علم شیروز نے بھی چیف جسٹس افتخار چوہدری کے ساتھ اظہار یکجہتی کیلئے شرکت کی ، چیف جسٹس افتخار محمد چوہدری نے ایک سال قبل سوموٹو ایکشن لیتے ہوئے مذکورہ طالب علم کو واپڈا سے ڈھائی لاکھ روپے ، تاحیات تعلیمی اخراجات ، ملازمت اور بازو لگوانے کے احکامات جاری کئے تھے ، شیروز نے چیف جسٹس کے حق میں نعرے بازی کی ۔ () ضلع چکوال کی عدالتوں میں وکلاء نے بدھ کے روز مکمل ہڑتال کی ، تمام عدالتوں میں کام مکمل طورپر ٹھپ رہا ، اس موقع پر گو مشرف گو کے فلک شگاف نعرے لگائے گئے اورچیف جسٹس افتخار محمد چوہدری کی بحالی تک جدوجہد جاری رکھنے کے عزم کا اظہار کیا گیا ۔ ڈسٹرکٹ بار گوجرانوالہ نے مکمل ہڑتال کی اور کوئی وکیل عدالتوں میں پیش نہ ہوا وکلاء نے اس موقعہ پر شدید احتجاج کیا ، وکلاء کے مطابق آج بھی بار میں ہڑتال ہوگی اور کوئی وکیل عدالتوں میں پیش نہ ہوگا ۔ ڈسٹرکٹ بار وہاڑی کے وکلاء نے عدالتوں کا مکمل بائیکاٹ کیا ، ریلی نکالی اور دھرنا دیا ، ہڑتال کے باعث کوئی وکیل عدالتوں میں پیش نہ ہوا ۔ وہاڑی بار کے وکلاء نے چیف جسٹس سے اظہار یکجہتی کیلئے احتجاجی ریلی نکالی جس کی قیادت صدر بار رانا محمد ساجد ممبر پنجاب بارکونسل محمد اسلم سندھو اور جنرل سیکرٹری خضر حیات تارڑ نے کی ریلی ایوان عدل کے مرکزی گیٹ سے شروع ہوئی اور مختلف راستوں سے ہوتی ہوئی ٹی وی چوک پہنچی وکلاء نے ملتان روڈ پر دھرنا دیا جس سے ٹریفک بلاک ہوگئی ریلی واپس بار روم پہنچ کر اختتام پذیر ہوئی ۔</TEXT>
