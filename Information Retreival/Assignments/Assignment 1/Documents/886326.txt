<DOCNO>886326</DOCNO>
<HL>وزیراعظم کی نااہلی۔ ایک تاریخی فیصلہ</HL>
<AUTHOR>روزنامہ جنگ</AUTHOR>
<DATELINE> Pakistan 2012-06-20 05:06:00+05</DATELINE>
<TEXT>سپریم کورٹ نے وزیر اعظم یوسف رضا گیلانی کو نااہل قرار دے دیا ہے اور صدر مملکت سے کہا ہے کہ جمہوریت کے تسلسل کو قائم رکھنے کے لئے اقدامات کریں۔ سپریم کورٹ کے چیف جسٹس افتخار احمد چوہدری کی سربراہی میں جسٹس جواد ایس خواجہ اور جسٹس خلجی عارف حسین پر مشتمل تین رکنی بنچ نے اسپیکر قومی اسمبلی کے فیصلے کے خلاف خواجہ آصف، عمران خان اور ظفر علی شاہ کی جانب سے دائر کردہ درخواستوں کی سماعت کے بعد اسپیکر کے فیصلے کو یہ کہہ کر مسترد کر دیا ہے ”کہ اسپیکر کے فیصلے کو پارلیمانی تحفظ حاصل نہیں ہے“ اور وزیراعظم کو نااہل قرار دیتے ہوئے مختصر عدالتی فیصلے میں کہا گیا ہے کہ وزیراعظم کا عہدہ خالی ہو گیا ہے وہ 26/ اپریل کے بعد قومی اسمبلی کے رکن بھی نہیں رہے تاہم مختصر فیصلے میں وزیراعظم کو اپیل کرنے کا حق دیا گیا ہے۔ پاکستان کی تاریخ میں یہ پہلا تاریخ ساز فیصلہ ہے جس میں وزیراعظم کو نااہل قرار دیا گیا ہے 26/ اپریل کو سپریم کورٹ کے 7 رکنی بنچ نے وزیراعظم کو توہین عدالت کے الزام میں تابرخاست عدالت کی سزا دی تھی اور کہا تھا کہ وزیراعظم سپریم کورٹ کی تضحیک کے مرتکب ہوئے ہیں۔ اس فیصلے کے خلاف ایک ماہ میں اپیل کا حق موجود تھا لیکن حکومت کی جانب سے اپیل نہ کرنے کا فیصلہ کیا گیا اور 24/ مئی کو اسپیکر قومی اسمبلی ڈاکٹر فہمیدہ مرزا نے رولنگ دی کہ سپریم کورٹ کے فیصلے میں وزیراعظم کی نااہلی کا کہیں ذکر نہیں ہے اس لئے وزیراعظم نااہل نہیں ہوئے اس لئے وہ الیکشن کمیشن کو ان کے خلاف ریفرنس ارسال نہیں کریں گی۔ جبکہ ملک کے سیاسی حلقوں کی جانب سے یہ کہا گیا کہ سزا کے بعد وزیراعظم نااہل ہو گئے ہیں۔ خواجہ آصف، عمران خان اور سید ظفر علی شاہ نے سپریم کورٹ میں درخواستیں دائر کیں کہ یوسف رضا گیلانی سزا یافتہ شخص ہیں وہ وزیراعظم نہیں رہ سکتے ان درخواستوں کی سماعت چیف جسٹس کی سربراہی میں تین رکنی بنچ نے کی۔ وزیراعظم کی جانب سے چوہدری اعتزاز احسن پیش ہوئے جبکہ وفاق کی نمائندگی اٹارنی جنرل نے کی۔ چوہدری اعتزاز احسن کا موقف یہ تھا کہ وزیراعظم یا کوئی رکن اسمبلی اس وقت نااہل ہو سکتا ہے جب کم از کم اسے 2 سال کی سزا ہوئی ہو اور یہ بھی کہ 18ویں ترمیم کے بعد توہین عدالت کا کوئی قانون موجود نہیں ہے۔ اٹارنی جنرل کا رویہ خاصا جارحانہ رہا اور ان کا کہنا تھا کہ 18 ویں ترمیم کے بعد 7 رکنی بنچ کا فیصلہ غیر آئینی تھا اور اگر آج اسپیکر کی رولنگ کے خلاف فیصلہ آیا تو یہ بھی غیر آئینی ہو گا اور میں اسے تسلیم نہیں کروں گا۔ وزیراعظم سپریم کورٹ 7 رکنی بنچ کے فیصلے کے بعد متعدد بار یہ کہہ چکے ہیں کہ میں عدالتوں کا احترام کرتا ہوں جو بھی فیصلہ آئے گا اسے من و عن تسلیم کریں گے اور ایک اطلاع کے مطابق حکومت نے سپریم کورٹ کا فیصلہ تسلیم کرلیا ہے۔ جبکہ مسلم لیگ ن نے سپریم کورٹ کے فیصلے کے بعد یہ موقف اختیار کیا کہ سپریم کورٹ کے فیصلے کے بعد وزیراعظم نااہل ہو چکے ہیں انہیں استعفیٰ دے دینا چاہئے اور اس حوالے سے قومی اسمبلی میں مسلم لیگ ن نے بائیکاٹ کے علاوہ بھرپور احتجاج جاری رکھا۔ ملک کے سیاسی اور عوامی حلقوں کا واضح طور پر یہ موقف تھا کہ وزیراعظم کو سزا کے بعد اخلاقی طور پر استعفیٰ دے دینا چاہئے تھا لیکن ایسا نہیں ہوا اور بات موجودہ فیصلے تک پہنچ گئی کہ سپریم کورٹ نے انہیں نااہل قرار دے دیا ۔ اس فیصلے کا اطلاق 26/ اپریل سے ہو گا۔ آئینی ماہرین کی جانب سے یہ اعتراض اٹھایا گیا ہے کہ 26/ اپریل کے بعد بطور وزیراعظم یوسف رضا گیلانی نے جو احکامات اور اقدامات کئے ہیں ان کی کوئی آئینی حیثیت نہیں ہے اور ایسے اقدامات اس فیصلے کے بعد خود بخود کالعدم ہوچکے ہیں۔ تاہم قانونی اور عوامی حلقوں کی جانب سے سپریم کورٹ کے اس فیصلے کا بھرپور خیرمقدم کیا گیا ہے اور اسے ملک میں آئین اور قانون کی حکمرانی کی فتح قرار دیا ہے۔ وزیراعظم یوسف رضا گیلانی نے اپنے ساڑھے چار سالہ دور میں اس ملک کے عوام کو وعدوں کے باوجود کوئی ریلیف نہیں دیا بلکہ ان کے مصائب اور مسائل میں روز بروز اضافہ ہوتا رہا ہے۔ مہنگائی اور بیروزگاری نے عوام کی زندگی اجیرن کر رکھی ہے وہیں لوڈ شیڈنگ کا عذاب انارکی تک پہنچ گیا ہے مختلف شہروں میں پُر تشدد مظاہروں کے دوران کئی لوگوں کی جانیں تک چلی گئی ہیں اور بہت سے لوگ زخمی ہو گئے ہیں۔ وزیراعظم گیلانی وہ شخصیت تھے جنہیں قومی اسمبلی نے متفقہ طور پر منتخب کیا تھا اور اپنی افتتاحی تقریر میں انہوں نے عوام کے لئے ایک ریلیف پیکیج کا اعلان بھی کیا تھا لیکن ساڑھے چار سال کے دور حکومت میں انہوں نے عوام کے دکھ درد میں کوئی کمی نہیں کی بلکہ اس میں مسلسل اضافہ ہی ہوتا رہا ۔ اس وقت صورتحال یہاں تک پہنچ گئی ہے کہ لوگوں نے ان کے نااہل ہونے پر خوشیاں منا ئیں اور ان کے حق میں کلمہ خیر کہنے والوں کی تعداد نہ ہونے کے برابر ہے۔گزشتہ چند ہفتوں سے لوڈ شیڈنگ اور معاشی بدحالی نے اس قدر تباہی مچا دی ہے کہ وزیراعظم کے خلاف عدالتی فیصلے کے ساتھ ساتھ عوامی فیصلہ بھی آ چکا تھا ۔عدالت عظمیٰ نے اگرچہ انہیں اپیل کرنے کی آئینی سہولت دی ہے لیکن پیپلز پارٹی کے لئے بہتر اور مناسب طریقہ یہی ہو گا کہ وہ اپیل کرنے کے بجائے جمہوریت کے تسلسل کو قائم رکھنے کے لئے ایک ایسے نئے وزیراعظم کے انتخاب کا فیصلہ کرے جو عوام کو فوری طور پر کوئی ریلیف دے سکے ۔خصوصاً لوڈ شیڈنگ کا عذاب جو پھیلتے پھیلتے سڑکوں تک پہنچ گیا ہے اسے روکنے کی کوئی موٴثر سبیل کی جا سکے۔ لوڈ شیڈنگ۔حکومت ہوش کے ناخن لے! پنجاب میں لوڈ شیڈنگ کے دورانیے میں بے لگام اضافے کے خلاف شدید عوامی ردعمل پر حکمرانوں کی خاموشی نے امن و امان کی صورتحال کو بھی ابتر کر دیا ہے اور صوبہ گیر سطح پر عوام حکومت کی اس بے حسی کے خلاف احتجاجی مظاہروں اور ریلیوں کی صورت میں سڑکوں پر نکل آئے ہیں۔ حکومت کے معاون ارکان اسمبلی کے گھروں، واپڈا دفاتر اور تنصیبات، بینکوں، پٹرول پمپوں، مسافر ریل گاڑیوں، بسوں، کاروباری مراکز ہوٹلوں۔ سی این جی اسٹیشنوں پر حملوں اور توڑ پھوڑ اور نذر آتش کرنے کے واقعات نے یہ امر پوری طرح واضح کر دیا ہے کہ حکومت نے بجلی کے بحران پر قابو پانے کی زحمت ہی نہیں کی ۔انتہا یہ ہے کہ لوڈ شیڈنگ کا دورانیہ لاہور ایسے شہر میں 20 گھنٹے تک پہنچ گیا ہے لوگوں کو پینے کا پانی بھی میسر نہیں خواتین بالٹیاں اٹھائے پانی کے حصول کے لئے گھروں سے باہر نکلنے پر مجبور ہو گئی ہیں اور ہسپتالوں میں آپریشن نہ ہونے کی وجہ سے کئی مریض موت کے منہ میں چلے گئے ہیں۔ کاروبار مکمل طور پر تباہ ہو کر رہ گیا ہے لاکھوں افراد صنعتی ادارے بند ہونے سے بیروزگار ہو گئے ہیں اور بڑی بڑی صنعتیں دوسرے ممالک میں منتقل ہو رہی ہیں پولیس اور مظاہرین کے درمیان تصادم نے امن و امان کی صورتحال کو مزید مخدوش بنا دیا ہے نجی ٹرانسپورٹ بند ہونے سے شہریوں کے لئے مزید مشکلات پیدا ہو گئی ہیں اب تو لوڈ شیڈنگ نے آزاد کشمیر کو بھی اپنی لپیٹ میں لے لیا ہے اور وہاں بھی احتجاجی مظاہروں کا سلسلہ شروع ہو گیا ہے ۔ بہرحال اگر حکومت نے اب بھی ہوش کے ناخن نہ لئے تو اس کی ذمہ داری اس کی اپنی بے حسی اور ایک سنگین مسئلے کے حل میں اس کی ناکامی پر عائد ہو گی۔ یہ کرکٹ نہیں مذاق ہے!ہفتے کے روز سری لنکا کے خلاف ہمارے 6 بیٹسمینوں نے اوپر تلے آؤٹ ہوکر جس شرمناک کارکردگی کا مظاہرہ کیا وہ قوم کے علاوہ کرکٹ کے ساتھ بھی بھونڈا مذاق ہے۔ ہمارے کھلاڑی اکثر اپنی غیر سنجیدگی سے آسان ہدف بھی حاصل کرنے میں ناکام ہوجاتے ہیں۔ زیر نظر میچ میں بھی انہیں کل 244 رنز بنانے تھے اور 2 وکٹوں پر ہمارا اسکور اتنا تھا کہ اس ہدف کو بآسانی حاصل کیا جاسکتا تھا۔ لیکن آفریدی صفر، عمر اکمل صفر، سرفراز احمد صفر، یونس خان ایک، عمر گل کے صفر پر آؤٹ ہوجانے اور صرف ایک اوور میں 4 وکٹیں گر جانے کا مطلب سوائے اس کے اور کیا ہوسکتا ہے کہ ہمارے کھلاڑیوں کو موقع محل کے مطابق کھیلنا ہی نہیں آتا۔ آخری میچ میں سری لنکا کے کھیل کو دیکھیں ان کے کھلاڑیوں نے کس طرح ایسی ہی صورتحال میں اپنے پراعتماد کھیل کے ذریعے میچ پاکستانی ٹیم کے ہاتھ سے چھین لیا۔ کھیل کے ماہرین اس کارکردگی کی کچھ بھی توجیہہ کریں،پاکستان میں اور پاکستان سے باہر شائقین کرکٹ کیلئے اسے کھلاڑیوں کی حددرجہ غیر سنجیدگی کے سوا کوئی دوسرا نام دینا ممکن نہیں ۔ کرکٹ کے شائقین یہ بات ایک عرصے سے کہتے آرہے ہیں کہ ٹیم کی کارکردگی بہتر بنانے کے لئے روایتی اور گھسے پٹے فارمولوں پر عمل کرنے کی بجائے غیر سنجیدہ کھیل کا مظاہرہ کرنے والے کھلاڑیوں کو سیدھے سیدھے نکال باہر کرنے کا فارمولہ آزمائیں ۔ دو چار کھلاڑی گھر بیٹھیں گے تو بعد میں آنے والوں کو احساس ہوگا کہ انہیں ٹیم میں رہنا ہے تو اچھا کھیل پیش کرناپڑے گا۔</TEXT>
