<DOCNO>591169</DOCNO>
<HL>میگاکرپشن کیسزکی فہرست سپریم کورٹ میں پیش،نواز،شہباز،اسحاق ڈار،زرداری،شجاعت کانام شامل، رئیسانی ، شیرپاﺅ ، یونس حبیب اور توقیرصادق کیخلاف کارروائی شروع</HL>
<AUTHOR>روزنامہ پاکستان</AUTHOR>
<DATELINE> Pakistan 2015-07-07 17:37:41+05</DATELINE>
<TEXT>اسلام آباد(ڈی این اے)نیب نے زیرتفتیش 150 ہائی پروفائل میگا کرپشن کیسزکی فہرست سپریم کورٹ میں جمع کرا دی ہے جس کے تحت وزیر اعظم نوازشریف، وزیراعلیٰ پنجاب شہباز شریف اور وفاقی وزیر خزانہ اسحاق ڈار سمیت کئی بڑے بڑے نام تحقیقات کاسامنا کرنےوالوں میں شامل ہیں۔ قومی احتساب بیورو(نیب)نے 150 میگا کرپشن کیسزسے متعلق فہرست سپریم کورٹ میں جمع کروا دی جس میں وزیراعظم نواز شریف، وزیراعلیٰ پنجاب شہباز اور وزیرخزانہ اسحاق ڈار کے نام بھی شامل ہیں۔نیب نے جسٹس جواد خواجہ کی سربراہی میں کام کرنےوالے عدالت عظمی کے بینچ کو بتایا ہے کہ وزیر اعظم نواز شریف، وزیر اعلیٰ پنجاب شہباز شریف، وفاقی وزیر خزانہ اسحاق ڈار، سابق صدر آصف علی زرداری، سابق وزرائے اعظم راجہ پرویز اشرف، چوہدری شجاعت سمیت کئی اہم رہنماﺅں کےخلاف مالی بے ضابطگیوں، اراضی اسکینڈل اور اختیارات کے ناجائز استعمال سے متعلق کیسز کی تحقیقات چل رہی ہیں۔نیب کی جانب سے سپریم کورٹ میں جمع کروائی گئی رپورٹ میں کہا گیا ہے کہ 150 میں سے 50 کیسز مالیاتی بے ضابطگیوں، 50کیسز اراضی اسکینڈل اور 50 اختیارات کے ناجائز استعمال سے متعلق ہیں۔مالی بے ضابطگیوں میں 22کیسز میں انکوائری(تحقیقات)، 13 انویسٹی گیشن(تفتیش)،15کیسز میں ریفرنس دائر کیے گئے ہیں۔اراضی اسکینڈل میں 29 انکوائری کے مرحلے میں، 13 انویسٹی گیشن، 8 میں ریفرنس دائر کیے گئے۔ اختیارات کے ناجائز استعمال میں 20 انکوائری، 15 انویسٹی گیشن، 15 میں ریفرنس دائر کیے گئے ہیں۔نیب کی فہرست میں اختیارات کا ناجائز استعمال کرنے والوں میں وزیر اعظم نواز شریف اور وزیراعلیٰ پنجاب شہباز شریف شامل ہیں۔نواز شریف اور شہباز شریف پر رائیونڈ سے شریف فیملی ہاﺅس تک 126 ملین کی سڑک تعمیر کرنے کے الزام میں انکوائری کی جا رہی ہے۔وزیر خزانہ اسحاق ڈار کے خلاف ذرائع سے زائد اثاثہ جات بنانے پر انکوائری جاری ہے، اسحاق ڈار پر 23 ملین پاﺅنڈ کے ساتھ ساتھ 3488 اور 1250 ملین ڈالر کے خرد برد پر انکوائری کی جا رہی ہے۔سابق صدر زرداری کے خلاف ذرائع سے زائد اثاثہ جات بنانے پر کیس زیر سماعت ہے۔پیپلز پارٹی کے شریک چیئرمین آصف زرداری پر 22 ارب اور ڈیڑھ ارب امریکی ڈالر کے کرپشن کے الزامات کی تحقیقات ہو رہی ہیں۔سابق وزیر اعظم چوہدری شجاعت کے خلاف معلوم ذرائع سے زائد آمدن پر انکوائری جاری ہے۔ مسلم لیگ (ق)کے سربراہ چوہدری شجاعت کے خلاف 2.428 ارب روپے کی انکوائری کی جارہی ہے۔سابق وزیراعظم راجہ پرویز اشرف، سابق چیئرمین ای او بی آئی ظفر گوندل کےخلاف 567 ملین روپے کی کرپشن کا مقدمہ زیر سماعت ہے۔سابق وزیر اعظم راجہ پرویز اشرف کے خلاف رینٹل پاورپراجیکٹ کیس میں انکوائری جاری ہے۔سابق وزیر اعلیٰ بلوچستان نواب اسلم رئیسانی کے خلاف ذرائع سے زائد آمدن کے 100 ملین روپے کی انکوائری کی جا رہی ہے۔سابق وزیر داخلہ آفتاب شیرپاﺅ کے خلاف بھی آمدن سے زائد اثاثہ جات پر انکوائری جاری ہے۔سابق سیکرٹری انفارمیشن حسین حقانی کے خلاف 3 نجی کمپنیوں کو ایف ایم لائسنس جاری کرنے پر انکوائری جاری ہے۔حسین حقانی کے خلاف خرد برد کے الزامات میں رقم کا تخمینہ بھی لگایا جا رہا ہے۔این آئی سی ایل کے سابق چیئرمین ایاز خان نیازی کے خلاف 2 ارب روپے کرپشن کی انکوائری جاری ہے۔ سابق چیئرمین این آئی سی ایل عابد جاوید اور دیگر کے خلاف 100 ملین روپے کرپشن کی انکوائری ہو رہی ہے۔سابق چیئرمین اوگرا توقیر صادق کے خلاف 8056ارب روپے کرپشن پر مقدمہ جاری ہے۔نیب کی رپورٹ میں کہا گیا ہے کہ فنانشل اسکیم میں تاندیانوالہ شوگر ملز کے خلاف 700ملین روپے خرد برد کی انکوائری چل رہی ہے۔شون گروپ کے خلاف 1245ارب روپے کے دانستہ قرض نادہندگی کی تحقیقات ہو رہی ہیں۔یونس حبیب کے خلاف 3ارب روپے کی دانستہ قرض نادہندگی کی تحقیقات بھی رپورت کا حصہ ہے۔</TEXT>
