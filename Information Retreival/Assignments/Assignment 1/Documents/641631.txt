<DOCNO>641631</DOCNO>
<HL>کراچی اور لاہور کی جیلوں میں مزید 2دہشتگردوں کو پھانسی دیدی گئی</HL>
<AUTHOR>روزنامہ پاکستان</AUTHOR>
<DATELINE> Pakistan 2015-01-16 03:27:26+05</DATELINE>
<TEXT>کراچی/لاہور(اے این این) پاکستان میں قومی ایکشن پلان کے تحت دہشتگردوں کو پھانسیاں دینے کا عمل جاری،کراچی اور لاہور کی جیلوں میں مزید دومجرمان کو تختہ دار پر لٹکا دیا گیا، سزائے موت پانے والے زاہد حسین اور مولوی سعید پولیس اہلکاورں کے قتل میں ملوث تھے،حالیہ دنوں میں تختہ دار پر لٹکائے جانے والے مجرمان کی تعداد19ہو گئی،اکرام الحق لاہور ی کو (آج) پھانسی دئیے جانے کا امکان ،پھانسیوں سے قبل مجرمان کی ورثاء سے ملاقاتیں اور طبعی معائنہ کیا گیا،لاشیں ورثاء کے سپرد کر دی گئیں۔تفصیلات کے مطابق جمعرات کی صبح سینٹرل جیل کراچی اور کوٹ لکھپت جیل لاہور میں سزائے موت کے منتظر مزید دو قیدیوں کو تختہ دار پر لٹکا دیا گیا ہے جس کے بعد حالیہ دنوں میں سزائے موت پانے والے مجرمان کی تعداد19ہو گئی ہے جبکہ مزید پھانسیوں کا امکان ہے۔اب تک پھانسی پانے والے مجرموں میں سے زیادہ تر فوجی اداروں پر حملے یا پھر سابق صدر پرویز مشرف پر قاتلانہ حملوں کے مجرم تھے۔تاہم اس کے ساتھ ساتھ کالعدم تنظیموں سے تعلق رکھنے والے کچھ شدت پسند بھی سزائے موت پانے والوں میں شامل ہیں۔کراچی میں سزائے موت پانے والا مجرم کالعدم تنظیم کا رکن محمد سعید تھا جسے سنہ 2001 میں ایک ریٹائرڈ ڈی ایس پی سید صابر حسین شاہ اور ان کے بیٹے عابد حسین شاہ کے قتل کے جرم میں موت کی سزا سنائی گئی تھی۔مجرم کا تعلق ایک کالعدم تنظیم سے بتایا جاتا ہے۔ پھانسی کے بعد اس کی لاش ورثا کے حوالے کر دی گئی۔مجرم سعید اعوان عرف مولوی نے ملیر میں پولیس آفیسر اور اس کے بیٹے کو قتل کیا تھا۔انسداد دہشت گردی عدالت نے مجرم کو سزائے موت کا حکم سنایا تھا ، سندھ ہائی کورٹ ، سپریم کورٹ اور صدر پاکستان نے اپیلیں مسترد کر دی تھیں۔لاہور کی کوت لکھپت جیل میں زاہد حسین نامی مجرم کو تخت دار پر لٹکایا گیا جنہیں 1998 میں ایک پولیس اہلکار کے قتل کا مجرم قرار دیا گیا تھا اور موت کی سزا سنائی گئی تھی۔ملتان کے رہائشی زاہد حسین عرف زاہدو نے ساتھیوں کے ہمراہ اگست 2000 میں ملتان کے علاقے سیتل ماڑی میں اے ایس آئی غلام رسول اور کانسٹیبل ارشد کو قتل کیا تھا۔ انسداد دہشت گردی عدالت نے مجرم کو 40 سال قید اور جرمانے کے علاوہ 2 مرتبہ سزائے موت سنائی تھی ۔زاہد حسین کی بھی سزائے موت کے خلاف اپلیں اعلیٰ عدلیہ نے مسترد کر دی تھیں اور صدر مملکت نے بھی رحم کی اپیل مسترد کر دی تھی۔ پھانسی سے پہلے مجرموں سے ان کے رشتہ داروں کی آخری ملاقاتیں کرائی گئی تھیں اور طبعی معائنہ کرایا گیا تھا جب کہ پھانسی کے وقت جیل کے اطراف سیکیورٹی کے انتہائی سخت انتطامات کئے گئے تھے۔مجرمان کی لاشیں ورثاء کے سپرد کر دی گئی ہیں۔کوٹ لکھپت جیل میں ہی قید مجرم اکرام الحق عرف لاہوری کے بلیک وارنٹ بھی موصول ہوگئے ۔ جیل ذرائع کے مطابق اکرام الحق کو سترہ جنوری کو پھانسی دی جائے گی ۔</TEXT>
