<DOCNO>1358876</DOCNO>
<HL>2017ء کے دوران ملک بھر میں 3445 بچوں کوجنسی تشدد کا نشانہ بنایا گیا: رپورٹ میں انکشاف</HL>
<AUTHOR>روزنامہ جنگ</AUTHOR>
<DATELINE> Pakistan 2018-04-19 05:04:00+05</DATELINE>
<TEXT>لاہور (نمائندہ جنگ) غیرسرکاری تنظیم ساحل کی 2017ء کے دوران بچوں پر جنسی تشدد کے واقعات سے متعلق جاری کردہ رپورٹ "ظالم اعداد" کے مطابق، گزشتہ سال 3445 بچوں کو جنسی تشدد کا نشانہ بنایا گیا۔ رپورٹ کے مطابق، 2017ء کے دوران 2077 بچیاں جبکہ 1368 بچے جنسی تشدد کا شکار ہوئے۔ ان واقعات سے ظاہر ہوتا ہے کہ گزشتہ سال روزانہ 9 سے زائد بچے جنسی تشدد کا شکار ہوئے۔ رپورٹ کے مطابق ،گزشتہ برس کم عمری کی شادی کے 143 واقعات ہوئے جبکہ 24 واقعات میں بچیوں کو ونی کیا گیا۔ 37 بچوں اور بچیوں کو مدرسہ جات میں جنسی تشدد کا نشانہ بنایا گیا۔ ہسپتالوں، ہوٹلوں، کاروں، کلینکس،کالجوں، فیکٹریوں، جیلوں، پولیس سٹیشنز، شادی ہالوں، قبرستان اور دیگر کئی جگہوں پر بھی بچوں کو جنسی تشدد کا نشانہ بنایا گیا۔ 2017ء کے دوران بچوں پر جنسی تشدد کے واقعات کی سب سے زیادہ تعداد صوبہ پنجاب سے رپورٹ ہوئی۔ پنجاب میں 2168، سندھ میں 933، بلوچستان میں 139، اسلام آباد میں 112، خیبرپختونخوا میں 78 جبکہ آزاد کشمیر میں 12 بچے جنسی تشدد کا نشانہ بنے۔</TEXT>
