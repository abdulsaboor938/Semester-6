<DOCNO>1866535</DOCNO>
<HL>سرعام عورتوں پر تشدد: اعلیٰ اقداور روایات کی پامالی</HL>
<AUTHOR>نوائے وقت</AUTHOR>
<DATELINE> Pakistan 2016-10-07 02:56:36+05</DATELINE>
<TEXT>مکرمی! 2روز قبل فیروز والا میں ایک عورت کو مبینہ طور پر رقم بٹورنے کے الزام میں جس طرح وحشیانہ تشدد کا نشانہ بنایا گیا اور راہ چلتے لوگوں نے اسے بڑی بے شرمی سے سڑکوں پر گھسیٹا یہ مناظر ٹی وی سکرین پر دیکھ کر راقم کو چند ماہ قبل انٹرنیٹ پر دیکھی وہ ویڈیو یاد آگئی جو افغانستان میں نوجوانوں کے ایک ہجوم کے ہاتھوں باپردہ لڑکی کے وحشیانہ قتل کی تھی۔ نجانے اس بیچاری کا قصور کیا تھا کہ اسے بیچ بازار بڑے بڑے پتھر مار کر چند لمحوں میں زندگی سے محروم کردیا گیا۔ سوال یہ پیدا ہوتا ہے کہ من حیث القوم ہم بھی ایک ایسا معاشرہ نہیں بنتے جارہے جو اس قسم کے خوفناک مناظر عورتوں کی تذلیل اور انسانیت کی پامالی دیکھ کر اس پر افسوس کرنے اسے برا سمجھنے اور اس ظلم کو روکنے کی بجائے ایسے واقعات سے لطف اندوز ہونے والے بنتے جا رہے ہیں۔ سوال یہ بھی ہے کہ معمولی باتوں پر شور مچانے والا ہمارا میڈیا جو چائے کی پیالی میں طوفان کھڑا کرنے کا ماہر ہے ایسی باتوں کی حوصلہ شکنی کے لیے اپنا فرض ادا کیوں نہیں کررہا۔ آخر اس واقعہ کو ایشو کیوں نہیں بنایا گیا۔ کیا ہمارا معاشرہ اور پرنٹ و الیکٹرانک میڈیا اس سوال کا جواب دے گا۔؟ (شیر سلطان ملک، ماڈل ٹاؤن لاہور)</TEXT>
