<DOCNO>2282618</DOCNO>
<HL>کراچی :یوم عشق رسول ﷺ پر کاروبار زندگی معطل ، ریلیاں، جلوس</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-22 01:09:00+05</DATELINE>
<TEXT>کراچی … ملک بھر کی طرح کراچی میں بھی یوم عشق رسول ﷺ پر گستاخانہ فلم کے خلاف کاروبار زندگی معطل رہا، مذہبی اور سیاسی جماعتوں کی جانب سے توہین آمیز فلم کے خلاف ریلیاں اور جلوس نکالے گئے۔ یوم عشق رسول ﷺ پر عام تعطیل کے اعلان کی وجہ سے کراچی میں سرکاری و نجی ادارے، کاروبار ی مراکز، تجارتی سرگرمیاں اور ٹریفک کی آمد و رفت مکمل طور پر بند رہی۔ سنی اتحاد کونسل کی جانب سے نماز جمعہ میں علمائے کرام نے گستاخانہ فلم کے خلاف احتجاجی قرار دادیں منظور کی گئیں۔ نماز جمعہ کے بعد مختلف مذہبی اور سیاسی جماعتوں کی جانب سے گستاخانہ فلم کے خلاف احتجاجی ریلیوں اور جلوسوں کا اہتمام کیا گیا نمائش چورنگی پر سنی اتحاد کونسل،جمعیت علمائے اسلام ف، سنی تحریک، انجمن نوجوانان اسلام، تحریک ختم نبوت کے تحت احتجاجی مظاہرہ کیا گیا۔ مجلس وحدت مسلمین اور امامیہ اسٹوڈنٹس آرگنائزیشن کی جانب سے نمائش سے تبت سینٹر تک احتجاجی جلوس نکالا گیا۔ جلوس کے شرکاء تمام راستے امریکا مخالف نعرے لگاتے رہے۔ اہلسنت والجماعت کی لسبیلہ سے نمائش تک ریلی نکالی گئی۔ شرکاء سے خطاب میں مقررین نے ناموس رسالت پر روشنی ڈالی۔ محمد حسین محنتی کی قیادت میں جماعت اسلامی کے تحت ایف بی ایریا میں مسجد رضوان کے باہر احتجاجی مظاہرہ کیا گیا۔ جماعت الدعوة کراچی کے امیر انجینئر نوید قمر کی قیادت میں سفاری پارک سے نمائش تک احتجاجی ریلی نکالی گئی۔ جمعیت علمائے پاکستان کے تحت شاہ اویس نورانی اور ڈاکٹر صدیق راٹھور کی قیادت میں ریگل چوک پر احتجاجی مظاہرہ کیا گیا۔ تحریک منہاج القران کے تحت اللہ والی چورنگی سے نمائش چورنگی تک عظمت مصطفی ریلی نکالی گئی۔</TEXT>
