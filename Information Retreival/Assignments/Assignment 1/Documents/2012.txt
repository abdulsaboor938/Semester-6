آئندہ ہفتے سے ہر محکمہ بتائے گا کس طریقے سے مال لوٹا گیا: علیم خان
لاہور: صوبائی وزیر علیم خان کا کہنا ہے کہ لٹیروں نے سارا مال ہضم کرلیا ہے، خزانہ خالی ہے۔ منصوبے مکمل نہ ہوئے ان کی مشینری باہر پڑی ہیں۔ آئندہ ہفتے سے ہر محکمہ بتائے گا کس طریقے سے مال لوٹا گیا۔ تفصیلات کے مطابق وزیر پنجاب برائے ترقیاتی امور علیم خان نے میڈیا سے گفتگو کرتے ہوئے کہا کہ قبضے کا الزام لگایا جاتا ہے، ایک بھی ایف آئی آر درج کروائی گئی؟ کسی ایک زمین کی نشاندہی کی گئی جس پر قبضے کا الزام ہو۔ انہوں نے کہا کہ 10 سال کے دوران کتنی زمینوں پر قبضے کی نشاندہی کی گئی، 10 سال حکومت کے بعد الزام لگائے جا رہے ہیں، شرم آنی چاہیئے۔ ’کوئی بھی ایف آئی آر میرے خلاف ہے تو سامنے لائی جائے‘۔ علیم خان نے کہا کہ شہزاد وسیم کی پارٹی کے لیے بہت خدمات ہیں۔ میرے پاس جو بھی اختیارات ہیں وہ وزیر اعلیٰ پنجاب نے دیے ہیں۔ ’رانا مشہود کو اب دن میں بھی تارے نظر آنے لگ گئے ہیں‘۔ انہوں نے کہا کہ لٹیروں نے سارا مال ہضم کرلیا ہے، خزانہ خالی ہے۔ مظلوم بننے والوں سے پوچھناچاہیئے کہ عوام کی فلاح کا پیسہ کہاں گیا۔ منصوبے مکمل نہ ہوئے ان کی مشینری باہر پڑی ہیں۔ ’آئندہ ہفتے سے ہر محکمہ بتائے گا کس طریقے سے مال لوٹا گیا‘۔ علیم خان کا کہنا تھا کہ ملک کے جو بھی حالات ہیں وزیر اعظم ملک کے سامنے لے کر آئیں گے، وزیر اعظم بتائیں گے کس طرح سے ہمیں مشکل فیصلے کرنے پڑ رہے ہیں۔ انہوں نے کہا کہ قوم کو عذاب کا سامنا ہے کیونکہ خزانہ خالی ہے۔ جو صحت اور تعلیم پر لگانا تھا وہ رقم دوسرے منصوبوں پر لگائی گئی۔ ’کسی منصوبے پر 10 فیصد کام ہوا ہے کسی پر 20 فیصد کام ہوا ہے‘۔ comments
