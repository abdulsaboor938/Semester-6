<DOCNO>933192</DOCNO>
<HL>سزائے موت کی لنکا کون ڈھائے گا!</HL>
<AUTHOR>روزنامہ جنگ</AUTHOR>
<DATELINE> Pakistan 2016-02-17 05:02:00+05</DATELINE>
<TEXT>دنیا بھرمیں سزائے موت کے قوانین کوختم کرنے کے لئے70سے زائد ممالک نے ایک قرارداد کے سودے پر دستخط کئے ہیں۔ انسانی حقوق کی بین الاقوامی تنظیم ایمنسٹی انٹرنیشنل اور کئی ممالک سزائے موت کو ختم کرنے کا مطالبہ کر رہے ہیں۔ ان تنظیموں کا کہنا ہے کہ مجرم کو سزائے موت دینے سے دنیا میں جرائم ختم نہیں کئے جا سکتے ۔امریکی میگزین ’’فارن پالیسی ‘‘ نے سزائے موت اور پھانسی دینے کے حوالے سے ایک مضمون سپرد قلم کیا ہے جس میں دنیا کے ٹاپ ٹین ممالک کی ایک فہرست ترتیب دی ہے جس میں کشور حسین شاد باد اپنے شہریوں کو پھانسی دینے والوں میں تیسرے نمبر پر ٓآتا ہے۔ پہلے نمبرپر پاکستان ہی کا دوست ملک چین ہے جس میں گزشتہ برس ایک ہزار دس افراد کو سزائے موت دی گئی ہے۔ دوسرے نمبر پر ایران کو قرار دیا گیا ہےجہاں177افراد کو پھانسی کے پھندے پر لٹکایا گیا چوتھے نمبر پر عراق کا نام آتا ہے جس میں65افراد کو پھانسی دی گئی عراق نے 2004میں سزائے موت پر پابندی لگا دی تھی لیکن اس کے بعد لگ بھگ 270افراد کو تختہ دار پر لٹکایا گیا۔ پانچویں نمبر پر خود امریکہ کا نام ہے جہاں 53افراد کو موت کی وادی میں دھکا دیا گیا۔ امریکہ میں پھانسی کی سزا مختلف ریاستوں میں صرف قاتلوں کو دی جاتی ہے لیکن کچھ ریاستوں میں جرائم پر بھی پھانسی دی جا سکتی ہے۔ ادھر پاکستان میں برطانوی ہائی کمشنر نے کہا ہے کہ پاکستان اور برطانیہ کے مابین مجرموں کے تبادلے کا معاہدہ پاکستان میں پھانسی کی اس کی موجودگی میں ممکن نہیں کہ برطانیہ میں سزائے موت نہیں ہے اور ہم نہیں چاہتے کہ برطانیہ سے پاکستان کے حوالے کئے جانے والے لوگوں کو سزائے موت دی جائے۔پاکستان میں سزائے موت پانے والے قیدیوں کی تعداد میں مسلسل اضافہ ہو رہا ہے۔ متعدد بین الاقوامی ادارے سزائے موت کو ختم کرنے کے سلسلے میں کوششوں کی ضرورت پر زور دے رہے ہیں۔ دنیا کے 90ملکوں میں موت کی سزا کو ختم کر دیا گیا ہے جبکہ لگ بھگ اتنے ہی ملکوں میں ابھی تک مجرموں کو پھانسیاں دی جا رہی ہیں۔ ایک غیر سرکاری تنظیم کی طرف سے جاری کردہ اعداد و شمار کے مطابق پاکستان بھر میں ان قیدیوں کی تعداد 15ہزار سے تجاوز کر چکی ہے جنہیں گزشتہ بارہ برس کے دوران موت کی سزا دی گئی ہے جبکہ صرف پنجاب میں ایسے قیدیوں کی تعداد آٹھ ہزار کے قریب ہے سب سے زیادہ پھانسیاں صرف پنجاب میں دی گئیں۔ اس وقت مملکت خداداد کی جیلوں میں قید پھانسی کے منتظر قیدیوں میں42عورتیں اور تین بچے بھی شامل ہیں۔ یہی وجہ ہے کہ چین اور ایران کے بعد پاکستان سب سے زیادہ موت کی سزائیں دینےوالا ملک بن گیا ہے پاکستان میں2004میں41افراد کو سزائے موت سنائی گئی اور 15کو پھانسی دی گئی جبکہ2005میں481لوگوں کو موت کی سزا سنائی گئی اور 52قیدیوں کو پھانسی دے دی گئی۔ 2006میں448افراد موت کی سزا کے’’ حقدار ‘‘ ٹھہرے جبکہ 82کو پھانسی دے دی گئی۔ 2007میں پہلے نو ماہ کے دوران کم از کم 109افراد کو پھانسی کے پھندے میں جکڑا گیا جبکہ پورے ایک سال میں113افرادپھانسی کے پھندے پر جھول گئے۔ 2006میں صدر پاکستان 257رحم کی اپیلوں کو نمٹایا اور صرف ایک شخص کی رحم کی اپیل منظور ہوئی اور وہ پاکستانی نژاد برطانوی شہری مرزا طاہر محمودد تھا۔ پاکستان بھر میں184خواتین کو موت کی سزا سنائی جا چکی ہے جن میں 2007تک9خواتین کی سزا پر عملد آمد ہو چکا ہے۔ اڈیالہ جیل راولپنڈی میں ایک قیدی بنام ذوالفقار علی کی سزائے موت پر عملدرآمد8اکتوبر کے دن عین وقت پر صدر زرداری کے حکم پر روک دیا گیا اس بات سے عندیہ ملتا ہے کہ پیپلز پارٹی کی حکومت سزائے موت کےقانون کی عمر قید میں تبدیل کرنے کی اپنی کوششوں میں سنجیدہ تھی۔ یہاں یہ بات بھی یاد رکھنے کے قابل ہے کہ سابق صدر پاکستان جنرل پرویز مشرف کے دور حکومت میں ایسے جرائم میں اضافہ ہوا تھا جن کی سزاموت ہے اور مشرف کے عہد میں ہی زیادہ تر پھانسی کی قیدیوں کی سزا پر عملدرآمد ہوا سابق وزیر اعظم یوسف رضا گیلانی نے21جون 2009کو قومی اسمبلی میں اپنے خطاب میں سزائے موت کے قانون کو عمر قید میں تبدیل کرنے کا اعلان کیا تھا یہ اعلان قابل تعریف اور حوصلہ افزا تھا لیکن شاید مذہبی شدت پسند تنظیموں کی مخالفت کی وجہ سے اس پر عملدرآمد نہیں کیا گیا اور ہنوز قانون کی تسلیم شدہ اور تحریری شکل میں موجود بنیادی خامیوں کے ہوتے ہوئے بھی سزائے موت کے فیصلے سنائے جا رہے ہیں۔ اور اس امر کا قوی امکان ہے کہ مقدمات میں منصفانہ نتائج حاصل کرنے میں کامیابی حاصل نہ ہو سکے گی اور وسیع پیمانے پر سزائے موت کے اطلاق نئے قانون کی حکمرانی کو مستحکم کرنے کی بجائے اسے کافی حد تک کمزور کیا ہے۔ لیکن ایک خبر جسے ہم امید کی کرن قرار دے سکتے ہیں وہ اخبار میں دیئے جانے والے وفاق وزیر داخلہ چوہدری نثار کا ایک بیان ہے جس میں انہوں نے یقین دہانی کرائی ہے کہ حکومت سزائے موت کے قیدیوں کی سزا عمر قید میں تبدیل کرنے پر سنجیدگی سے غور کر رہی ہے۔میں وزیر داخلہ کو یہ بھی بتانا چاتا ہوں کہ اس ’’زیر غور‘‘ معاملہ کو ’’جانے سے پہلے ‘‘ قانونی شکل دے دیجئے کہ بعض کال کوٹھڑیوں سزائے موت کے دس بارہ قیدیوں کو مبینہ طور پر ایک چار میٹر ضرب تین میٹر کی کوٹھڑی میں بند کیا گیا ہے جو صرف ایک قیدی کے لئے بنائی گئی تھی۔ سزائےموت پر عملدرآمد کے انتظار میں بہت سے قیدی پچیس سے تیس سال سے اپنی موت کے منتظر ہیں جن میں سے بعض تو سو برس کی عمر کو چھونے والے ہیں میں نے کہیں پڑھا ہے کہ جس ملک میں پانچ ہزار روپے کے عوض قرآن اٹھا کر جھوٹی گواہی دینے والے آسانی سے مل جاتے ہوں اور ہاں سزائےموت انسانیت کا قتل نہیںتو کیا ہے؟سب سے دلچسپ یہی غم ہے میری بستی کاموت پس ماندہ علاقوں میں دوا لگتی ہے</TEXT>
