آئی جی قندھار پولیس کی ہلاکت، عام انتخابات ایک ہفتے کےلیے ملتوی
کابل : افغان حکام کی جانب سے ہفتے کے روز منعقد ہونے والے عام انتخابات آئی جی قندھار پولیس کی دہشت گردانہ حملے میں ہلاکت کے بعد ایک ہفتے کے لیے مؤخر کردئیے گئے۔ تفصیلات کے مطابق پڑوسی ملک افغانستان کے صوبے قندھار میں منعقد ہونے والے عام انتخابات کو قندھار پولیس کے آئی جی کی ہلاکت کے بعد ایک ہفتے کے لیے ملتوی کردئیے گئے ہیں۔ غیر ملکی خبر رساں ادارے کا کہنا تھا قندھار پولیس کے آئی جی جنرل عبدالرزاق کو ان کی حفاظت پر مامور سیکیورٹی اہلکار نے فائرنگ کرکے قتل کیا تھا۔ خیال رہے کہ گذشتہ روز گورنر کمپاؤنڈ منعقدہ اعلیٰ سیکیورٹی افسران کی میٹینگ میں ہونے والے دہشت گردانہ حملے کی ذمہ داری انتہاپسند تنظیم طالبان نے قبول کی تھی، جس میں امریکی کمانڈر جنرل اسکاٹ ملر بال بال بچ گئے تھے۔ برطانوی خبر رساں ادارے کا کہنا تھا کہ گذشتہ روز قندھار کے گورنر ہاوس میں ہونے والے دہشت گردانہ حملے میں خفیہ ایجنسی کے سربراہ ہلاک جبکہ گورنر شدید زخمی ہوئے تھے۔ واضح رہے کہ گزشتہ روز افغان صوبے ہلمند میں بم دھماکے کے نتیجے میں انتخابی امیدوار عبدالجبار سمیت 3 افراد ہلاک اور 7 زخمی ہوگئے تھے۔ یاد رہے کہ تین روز قبل افغانستان کے دو صوبوں میں طالبان کے حملوں کے نتیجے میں ڈسٹرکٹ پولیس چیف سمیت 22 سیکیورٹی اہلکار ہلاک ہوگئے تھے۔ خیال رہے کہ طالبان نے یہ حملے ایسے وقت کیے ہیں کہ جب افغانستان میں 20 اکتوبر کو ہونے والی پارلیمانی انتخابات میں صرف دو روز رہ گئے ہیں۔ comments
