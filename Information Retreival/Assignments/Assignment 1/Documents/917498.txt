<DOCNO>917498</DOCNO>
<HL>32سال پہلے……!!,,,,نقش خیال…عرفان صدیقی</HL>
<AUTHOR>روزنامہ جنگ</AUTHOR>
<DATELINE> Pakistan 2009-11-19 05:11:00+05</DATELINE>
<TEXT>دو چار دن قبل میں نے لکھا کہ موجودہ منظر نامے پہ نگاہ ڈالتے ہوئے ذوالفقار علی بھٹو مرحوم کے آخری دنوں کا نقشہ ذہن میں ابھرنے لگتا ہے میں نے یہ وعدہ بھی کیا تھا کہ کسی روز غروب آفتاب کی ان دل خراش ساعتوں کی تذکرہ بھی کروں گا تاکہ قیاس کیا جا سکے کہ ایوان ہائے اقتدار کی سوچ صدیوں سالوں بعد بھی کیونکر تبدیل ہونے میں نہیں آتی اور تاریخ کس طرح پیرہن بدل بدل کر اپنے آپ کو دہراتی رہتی ہے آج برادر عزیز رؤف کلاسرا نے ایوان صدر میں منعقدہ پیپلز پارٹی کی مجلس عاملہ کے الجاس کی اندرونی کہانی کی کچھ جھلکیاں دکھاتے ہوئے لکھا کہ نواب یوسف تالپور نے ایوان صدر کے حالیہ محاصرے کا موازنہ بھٹو مرحوم کے آخری ایام سے کرتے ہوئے کہا کہ خوشامدی عناصرتب بھی سب اچھا کا دلکشا منظر پیش کررہے تھے لیکن مشکل پڑی تو وہ سب رفو چکر ہو گئے یہاں تک ان کا لیڈر پھانسی گھاٹ جا پہنچا۔اپنے کسی تبصرے اور تجزیئے کے بغیر اپنی بے مایہ تاریخ کے اس کم نصیب باب پر ایک نظر ڈالتے ہیں جب ذوالفقار علی بھٹو جیسا ذہین اور زیرک شخص بھی سیلابی دھارے کے بہاؤ کا درست اندازہ نہ لگا سکا۔ چنگاریاں شعلوں میں تبدیل ہوتی اور شعلے الاؤ کی شکل اختیار کرتے رہے خوشامد پیشہ گروہ تصوراتی منظروں کی تصویر کشی کرتا رہا وقت کی صراحی سے قطرہ قطرہ حادثات ٹپکتے رہے اور تاخیر سے کئے جانے والے فیصلے بحران کو حل کرنے کی سنجیدہ کوشش کے بجائے ایک طاقتور حکمران کی کمزوری سے تعبیر کئے جانے لگے۔اپنی شخصیت کی مقبولیت، اپنی حکومت کے کارناموں اور اپنی پارٹی کی عوامی پذیرائی کا بھرپور جائزہ لیتے ہوئے وزیراعظم ذوالفقار علی بھٹو نے 7جنوری 1977ء کو قومی اسمبلی میں اعلان کر دیا کہ 7مارچ کو نئے عام انتخابات منعقد ہوں گے اپوزیشن جماعتیں انتشار کا شکار تھیں لیکن جلد ہی ملک کی نوقابل ذکر جماعتیں پاکستان قومی اتحاد (PNA) کے نام پر ایک پرچم تلے متحد ہو گئیں۔ مولانا مفتی محمود کو اتحاد کا سربراہ بنایا گیا۔ حکومتی حلقوں نے اس پر زبردست مسرت کا اظہار کیا کہ بھٹو کی پرکشش شخصیت کے سامنے ایک مولوی کا چراغ نہیں جل سکے گا۔ دھواں دار اورگرم جوش انتخابی مہم سے لگتا تھا کہ مقابلہ کانٹے کا ہوگا لیکن پیپلز پارٹی بہرحال فتح مند ٹھہرے گی بھٹو مرحوم محض کامیابی نہیں دو تہائی اکثریت کے آرزو مند تھے بھٹو سمیت حکمران جماعت کے انیس امیدوار بلامقابلہ منتخب قرار پائے۔ ان کے مدمقابل امیدواروں پر جو گزری وہ الگ کہانی ہے بلامقابلہ منتخب قرار دیئے جانے والوں میں سے پندرہ کا تعلق سندھ سے تھا۔ 7مارچ کے انتخابات میں پیپلز پارٹی دو تہائی کی حدیں بھی پھلانگ گئی۔ قومی اتحاد صرف 36نشستیں جیت سکا۔ نتائج کے اعلان کے ساتھ ہی ایک طوفان اٹھا۔ قومی اتحاد نے نتائج مسترد کر دیئے۔ 10مارچ کو ہونے والے صوبائی اسمبلیوں کے انتخابات کا بائیکاٹ کر دیا۔ بھٹو مرحوم صورتحال کو بھانپتے ہوئے صوبائی اسمبلیوں کے انتخابات روک سکتے تھے لیکن ایسا نہ ہوا۔ 10مارچ کو بیشتر پولنگ اسٹیشنوں پر الو بولتے رہے۔ قومی اتحاد نے 14مارچ سے دھاندلی کے خلاف ملک گیر احتجاجی تحریک شروع کر دی۔ سڑکیں آباد ہوگئیں۔ آنسو گیس، لاٹھیاں، گولیاں، قید و بند کچھ بھی تحریک کو نہ روک پایا۔ بعض شہر کرفیو کے سپرد کرنا پڑے۔ پیپلز پارٹی کے دفتروں اور رہنماؤں کے گھروں پر حملے ہونے لگے۔ قومی اتحاد کی صف اول صف دوم کی ساری قیادت گرفتار کر کے مختلف جیلوں میں ڈال دی گئی قیادت علماء نے سنبھال لی اور دیکھتے دیکھتے ایک سیاسی تحریک، تحریک نظام مصطفی بن گئی۔ وزیراعظم نے اپنی مدد کے لئے فوجی جرنیلوں سے رابطہ کیا یوں فوج اس قضیئے میں گھس آئی۔ جرنیلوں کو پہلی بار وزیراعظم کی کمزوریوں کا ادراک ہونے لگا۔ ادھر تحریک کا جنوں بڑھتا رہا۔ پولیس اور ایف ایس ایف کی سخت گیری کسی کام نہ آئی۔ کئی مقامات پر فوج طلب کرنا پڑی۔ وزیراعظم بھٹو نے 13اپریل کو اعلان کیا۔ ”انتخابات ہو چکے نئے انتخابات کا سوال ہی پیدا نہیں ہوتا“ چار دن بعد پیپلز پارٹی کے بعض سینئر رہنماؤں نے مشورہ دیا کہ انتخابات کرا لینے میں کوئی حرج نہیں۔ جیت ہماری ہی ہوگی۔ یہ مشورہ نہ مانا گیا۔ 22اپریل کو احتجاج کی شدت اتنی بڑھی کہ کراچی، حیدرآباد اور لاہور میں مارشل لاء نافذ کر دیا گیا۔ 27مئی کو آئی ایس پی آر سے بیان جاری ہوا کہ مسلح افواج پوری طرح حکومت کے ساتھ ہیں۔سعودی سفیر ریاض الخطیب اور کئی دوسروں کی کوشش سے بھٹو اور پی این اے کے درمیان مذاکرات کا آغاز ہوا۔ پہل بھٹو کی طرف سے ہوئی جنہوں ے سہالہ جا کر نظربند رہنماؤں سے ملاقات کی۔ 28اپریل کو بھٹو نے پارلیمینٹ کے مشترکہ اجلاس سے خطاب کرتے ہوئے امریکا کو آڑے ہاتھوں لیا اور کہا۔ ”ہاتھی مجھ سے ناراض ہے“ پے در پے مذاکرات کے کئی دور ہوئے۔ مسودات کا تبادلہ ہوتا رہا۔ پی این اے کی طرف سے مولانا مفتی محمود، نوابزادہ نصر اللہ اور پروفیسر غفور احمد شریک مذاکرات تھے وزیراعظم بھٹو کی معاونت حفیظ پیر زادہ اور مولانا کوثر نیازی کر رہے تھے بات بنتی رہی، ٹوٹتی رہی۔ ہڑتالوں اور مظاہروں کا سلسلہ جاری رہا۔ لہو بہتا رہا۔ ایک موقع ایسا بھی آیا کہ ایک سینئر فوجی افسر نے مظاہرین پر گولی چلانے سے انکار کر دیا۔ فوج کا عمل دخل بڑھتا رہا۔ یہاں تک کہ بھٹو سیاسی مشاورتی میٹنگز میں جنرل ضیاء الحق کو بھی شریک کرنے لگے۔ ایک موقع پر اسلام سے محبت ظاہر کرنے کے لئے وزیراعظم نے شراب اور جوئے پر پابندی لگا دی۔ جمعہ کی چھٹی کا اعلان وہ پہلے ہی کر چکے تھے لیکن ہرکام اتنی تاخیر کے ساتھ ہو رہا تھا کہ مطلوبہ اثرات مرتب نہیں ہورہے تھے دباؤ بڑھتا گیا۔ 14مئی کو بھٹو اپنے سب سے بڑے حریف مولانا مودودی کی اقامت گاہ پہنچے اور مدد چاہی۔ کھری بات کہنے والے سید زادے نے کہا۔ ”دیر ہو چکی۔ میں نے آپ کو کچھ تجاویز دی تھیں جن پر آپ نے عمل نہیں کیا۔ اب ایک ہی راستہ ہے کہ آپ استعفیٰ دے دیں۔ میں وعدہ کرتا ہوں کہ اس صورت میں آپ کی جان بچانے کی ہر ممکن کوشش کروں گا۔ بھٹو صاحب نے بین الاقوامی تناظر میں ایک طویل تقریر کی اور واپس چلے آئے۔ انہوں نے پیپلز پارٹی کو متحرک کیا کہ وہ میدان میں نکلے اور سیاسی قوت کا مظاہرہ کرے۔ 17جون کو وہ اپنے حد سے بڑھے ہوئے اعتماد کے اظہار کے لئے، ملک کو جلتا بلتا چھوڑ کر، سات روزہ غیرملکی دورے پہ روانہ ہوگئے۔ مذاکرات 3جولائی تک چلتے رہے بہت کچھ طے پا گیا آخری ملاقات میں پی این اے نے چند بے ضرر سے نکات اٹھائے۔ وزیراعظم نے انہیں تسلیم کرنے کے بجائے اگلے دن کا وقت دیدیا۔ حفیظ پیرزادہ نے شدید مخالفت کرتے ہوئے مشورہ دیا کہ اب یہ لوگ تھک چکے ہیں جھکنے کی کوئی ضرورت نہیں۔ جرنیل آپ کے ساتھ ہیں۔ کوثر نیازی نے کہا ”سر آج کل دستخط ہو جائیں تو اچھا ہے۔“ بھٹو بولے۔ ”یار گھبراتے کیوں ہو؟ ہم فوری طور پر مان گئے تو یہ لوگ سمجھیں گے ہم کمزور پڑ گئے۔ انہیں تھوڑا انتظار کرنے دو۔“ اگلے روز 4جولائی کی شام کابینہ کا اجلاس ہوا۔ اس اجلاس میں جنرل ضیاء الحق بھی خصوصی دعوت پر موجود تھے۔ سوا دس بجے شب بھٹو نے پی ایم ہاؤس میں اپنے رفقاء کی ایک محدود محفل میں کہا۔ میں اس معاہدے پر دستخط کر کے اس کھیل کو ختم کرنا چاہتا ہوں“ رات ساڑھے گیارہ بجے انہوں نے صحافیوں کو اپنے ارادے سے آگاہ کیا اور اپنی خواب گاہ میں چلے گئے۔ ڈھائی بجے شب ممتاز بھٹو نے انہیں فون کر کے بتایا کہ فوج سڑکوں پر نکل آئی ہے۔ وزیراعظم نے آرمی چیف سے فون ملایا۔ کافی دیر بعد جنرل ضیاء الحق لائن پر آئے۔ بھٹو نے پوچھا۔ ”یہ کیا ہو رہا ہے؟ میں نے سنا ہے کہ آرمی حرکت میں آ گئی ہے۔“ جنرل ضیاء کے لہجے میں سرد مہری تھی“۔ آئی ایم سوری سر۔ اس کے سوا کوئی چارہ کار نہ تھا۔ آپ کہاں جانا پسند کریں گے؟ مری، لاڑکانہ یا کراچی؟“</TEXT>
