<DOCNO>1216220</DOCNO>
<HL>آرمی چیف رحم کریں،کلبھوشن، آئی ایس پی آر نے دوسرا اعترافی ویڈیو جاری کردیا</HL>
<AUTHOR>روزنامہ جنگ</AUTHOR>
<DATELINE> Pakistan 2017-06-23 05:06:00+05</DATELINE>
<TEXT>راولپنڈی ( جنگ نیوز ،ایجنسیاں)بھارتی جاسوس کلبھوشن یادیو نے آرمی چیف جنرل قمر جاوید باجوہ سے رحم کی اپیل کر دی۔ آئی ایس پی آر کے مطابق آرمی چیف سے رحم کی اپیل میں کلبھوشن نے اپنے جاسوسی میں ملوث ہونے کا اعتراف کیا ہے۔ کلبھوشن یادیو نے رحم کی اپیل میں آرمی چیف سے پاکستان میں تخریب کاری سے جانی ومالی نقصان پر معافی بھی مانگی ہے۔آئی ایس پی آر نے بتایا ہے کہ آرمی چیف جنرل قمر جاوید باجوہ اگر بھارتی جاسوس کی اپیل مسترد کریں گے تو آخری اپیل صدر کو بھیجی جا سکتی ہے۔ کلبھوشن یادیو نے ملٹری ایپلٹ کورٹ میں بھی نظر ثانی درخواست دائر کی تھی، جو مسترد ہو گئی تھی۔آئی ایس پی آر کا کہنا ہے کہ دنیا دیکھ لے کہ بھارت نے پاکستان میں کیا کچھ کیا ہے اور کیا کررہا ہے۔واضح رہے کہ عالمی عدالت انصاف میں کلبھوشن یادیو کے حوالے سے بھارت کی جانب سے کیس بھی داخل کیا گیا ہے۔ تفصیل کے مطابق پاک فوج کے شعبہ تعلقات عامہ آئی ایس پی آرکی جانب سے جمعرات کو بھارتی ایجنٹ کلبھوشن یادیوکے اعترافی بیان کی ایک اور نئی ویڈیو جاری کی گئی ہے۔اس ویڈیو میں یادیو یہ کہتے دکھائی دیتے ہیں کہ بھارت کے خفیہ ادارے را نے پاکستان میں شدت پسندی کی کارروائیاں اسپانسر کیں تاکہ پاک چین اکنامک کوریڈور کو نقصان پہنچے اور بلوچستان اور کراچی میں حالات خراب کئےجائیں۔ جاری کردہ ویڈیو میں کلبھوشن یادیو نے کہا کہ انہوں نے دو بار کراچی کا دورہ کیا جس کا مقصد پاکستان بحریہ کے اثاثوں کے بارے میں معلومات حاصل کرنا تھا۔ اس کے علاوہ ان کا کام مکران کی ساحلی پٹی سے منسلک علاقوں میں دہشت گردی کی کارروائیاں انجام دینا اور ان کی رابطہ کاری تھا۔ ایران کے ساحلی شہر چاربہار میں حسین مبارک پٹیل کے جعلی نام سے کاروبار شروع کیا تھا جس کے تحت بلوچ مزاحمت کاروں اور دہشت گردوں سے ملاقاتیں کی جاتی تھیں جن کا مقصد بلوچ علیحدگی پسندوں کے دستے تیار کرنا تھا تاکہ پاک چین اقتصادی راہداری کے تحت ہونے والی سرگرمیوں کو نقصان پہنچایا جائے۔ آئی ایس پی آر نے بیان میں کہا ہے کہ یادیو نے جاسوسی، دہشت گردی کی کارروائیوں اور پاکستان مخالف سرگرمیوں میں ملوث ہونے کا اعتراف کرتے ہوئے افسوس کا اظہار کیا ہے کہ ان کی سرگرمیوں کی وجہ سے لوگوں کی قیمتی جانیں ضائع ہوئیں اور جائیداد کا نقصان ہوا۔ انھوں نے چیف آف آرمی سٹاف سے درخواست کی ہے کہ انسانی ہمدردی کی بنیاد پر ان کی جان بخشی کی جائے۔بھارتی شہری کلبھوشن جادھو کو گذشتہ برس تین مارچ کو پاکستان ایران سرحدی علاقے سے گرفتار کیا گیا، جس کے بعد 24 مارچ کو پاکستانی فوج نے دعویٰ کیا کہ کلبھوشن بھارتی بحریہ کے افسر اور بھارتی انٹیلی جنس ادارے را کے ایجنٹ ہیں۔ اس کے بعد اس سال دس اپریل کو جادھو کو فوجی عدالت نے ملک میں دہشت گردی کی سرگرمیوں میں ملوث ہونے کا مجرم قرار دیتے ہوئے سزائے موت سنائی تھی۔تاہم اس کے بعد انڈیا عالمی ادارۂ انصاف میں چلا گیا جس نے فیصلے میں پاکستان کو ہدایت دی کہ مقدمے کا حتمی فیصلہ آنے تک کلبھوشن جادھو کو پھانسی نہ دی جائے۔</TEXT>
