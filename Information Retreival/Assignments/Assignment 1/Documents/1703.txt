بی اے پی بلدیاتی الیکشن میں پورے صوبے سے حصہ لے گی، وزیرِ اطلاعات بلوچستان
کوئٹہ: وزیرِ اطلاعات بلوچستان ظہور بلیدی کا کہنا ہے کہ مکران ڈویژن میں پانی کی فراہمی شروع ہو گئی ہے، آج کے اجلاس میں حکومتی کارکردگی پرغور کیا گیا۔ صوبائی وزیرِ اطلاعات نے کہا کہ بلوچستان عوامی پارٹی بلدیاتی الیکشن میں پورے صوبے سے حصہ لے گی، ہمارے وزرا ہر ماہ مختلف اضلاع کا دورہ کریں گے۔ بلوچستان کابینہ ایک ہفتے میں مکمل کر لی جائے گی: منظور کاکڑ ظہور احمد بلیدی کا کہنا تھا کہ اجلاس میں حکومتی کارکردگی کا جائزہ لیتے ہوئے یہ فیصلہ کیا گیا کہ ہر ہفتے ایک وزیر پارٹی دفتر میں کارکنوں کے مسائل سنے گا۔ میڈیا سے گفتگو کرتے ہوئے رکن بلوچستان اسمبلی منظور کاکڑ نے کہا کہ وزیرِ اعظم کوئٹہ آئے اور صوبائی کابینہ اجلاس کی صدارت کی، ہم نے پی بی 35 کے ضمنی الیکشن کی بھرپور تیاری کر لی ہے۔ منظور کاکڑ نے بتایا کہ پی بی 35 کے ضمنی الیکشن کے لیے ٹکٹ مشاورت سے دیا گیا ہے، میر عاصم کرد گیلو پی بی 35 میں پارٹی امیدوار نور احمد کی حمایت کریں گے۔ یہ بھی پڑھیں: سی پیک میں بلوچستان کو پورا حق دیا جائے گا: وزیرِ اعظم کا بڑا اعلان بی اے پی کے رہنما اور رکن اسمبلی منظور کاکڑ نے بلوچستان کابینہ کی تکمیل کے حوالے سے کہا کہ بلوچستان کابینہ ایک ہفتے میں مکمل کر لی جائے گی۔ اس موقع پر بلوچستان عوامی پارٹی کی رکن صوبائی اسمبلی بشریٰ رند نے کہا کہ ہم متحد ہیں پارٹی میں کوئی اختلاف نہیں۔ یاد رہے کہ دو روز قبل بشریٰ رند کی پیش کردہ سینڈک منصوبے کے کنٹرول‘ انتظام اور دیگر امور بلوچستان کے حوالے کرنے سے متعلق قرارداد بلوچستان اسمبلی نے منظور کر لی ہے۔ comments
