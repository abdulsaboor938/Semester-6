<DOCNO>922866</DOCNO>
<HL>عورتوں اور بچوں کے استحصال کی وارداتیں....گریبان …منوبھائی</HL>
<AUTHOR>روزنامہ جنگ</AUTHOR>
<DATELINE> Pakistan 2010-12-13 05:12:00+05</DATELINE>
<TEXT>اکیسویں صدی عیسوی کی پہلی دہائی مکمل کرنے والے سال کے پہلے گیارہ مہینوں کے دوران پاکستان کی کم از کم 665خواتین خودکشی پر مجبور ہوئیں، ایک ہزار چھ سو 72عورتیں قتل کی گئیں اور 441پولیس تشدد کا نشانہ بنیں۔ یہ اعداد و شمار عورتوں اور بچوں کے لئے کام کرنے والی ایک این جی او ”مددگار“ کے پراجیکٹ کوارڈی نیٹر ضیاء احمد اعوان نے یوم انسانی حقوق پر اخبار نویسوں کے سامنے پیش کئے اور یہ بھی بتایا کہ کسی معاشرے کے مہذب ہونے کا اندازہ اس کے عورتوں اور بچوں کے ساتھ سلوک سے لگایا جاتا ہے اور اس میدان میں ہمارا ریکارڈ افسوسناک ہے۔ انہوں نے پریس کانفرنس میں یہ بھی بتایا کہ اوپر بیان کئے گئے عرصے میں 392مردوں نے ”ٹارگٹ کلنگ“ میں اپنی زندگیاں کھوئیں، 340مردوں نے پولیس تشدد برداشت کیا اور پانچ سو ایک خودکشی پر مجبور ہوئے۔ 728بچوں کو قتل کیا گیا 183بچوں نے خود کشی کی یا خود کشی پر مجبور کئے گئے۔ انہوں نے بتایا کہ ”مددگار“ ادارہ عورتوں اور بچوں کے حقوق کی پامالی ظاہر کرنے والے یہ جائزے گزشتہ دس سالوں سے تیار کر رہی ہے۔ اس سلسلے میں بیشتر مدد اخبارات اور میڈیا تک پہنچنے یا پہنچائی جانے والی خبروں سے لی جاتی ہے اور یہ بتانے کی ضرورت نہیں ہونی چاہئے کہ عورتوں اور بچوں کے ساتھ ہونے والی بھیانک بد سلوکی کی اصل صورتحال ذرائع ابلاغ تک پہنچنے والی اطلاعات سے کہیں زیادہ ہو سکتی ہے کیونکہ معاشرتی مجبوریوں کے تحت ایسے بہت سے بلکہ نصف سے زیادہ واقعات میڈیا تک نہیں پہنچ سکتے اور تقدیر کا لکھا سمجھ کر خاموشی سے برداشت کر لئے جاتے ہیں۔ اس کے باوجود ضیاء اعوان جو کہ انسانی حقوق کے پاسدار وکیلوں کی ایسوسی ایشن کے صدر بھی ہیں بتاتے ہیں کہ ٹارگٹ کلنگ، خودکشی کی وارداتوں اور پولیس تشدد کی شکایات میں مسلسل اور متواتر اضافہ ہو رہا ہے۔ عورتوں کی آبرو ریزی اور اجتماعی عصمت دری کی بھیانک وارداتوں میں اضافہ بھی وحشت اور بربریت کی نئی حدود کو چھونے لگا ہے۔ ضیاء اعوان بتاتے ہیں کہ مذکورہ بالا عرصہ میں پاکستان میں پانچ سو تیس خواتین کو آبروریزی کے بعد قتل کیا گیا۔ ایک سو 79خواتین کی عزت لوٹی گئی جبکہ ایک سو 33خواتین کی ا جتماعی آبروریزی ہوئی 296عورتیں اور لڑکیاں ”کاروکاری“ کی بھیانک سیاہ روایات کا نشانہ بنیں۔ عورتوں پر تشدد کی چھ سو تریاسی وارداتیں رپورٹ کی گئیں ایک سو پندرہ دلہنوں کو نذر آتش کیا گیا۔ پانچ سو تیس عورتیں اغوا کی گئیں چار سو اکتالیس پولیس تشدد برداشت کر سکیں مگر 665تشدد کی ان وارداتوں کے دوران اپنی زندگی برقرار نہ رکھ سکیں۔ سترہ خواتین نے حدود اور زنا کے مقدمات کا سامنا کیا۔ اکتالیس عورتیں غیر ملکی بردہ فروشی کا نشانہ بنیں۔ زبردستی کی شادی اور ”ونی“ کے واقعات میں سے علی الترتیب 46اور 29ذرائع ابلاغ تک رسائی حاصل کر سکے مجموعی طور پر عورتوں اور لڑکیوں پر تشدد کے بارے میں رپورٹ ہونے والے واقعات میں سے دو ہزار دو سو 32کا تعلق ملک کے سب سے زیادہ مہذب اور متمدن صوبے پنجاب سے ہے سندھ کے صوبے میں عورتوں اور بچوں کے استحصال کی ایک ہزار پانچ سو 89وارداتیں رپورٹ ہوئیں، خیبر پختون خواہ کی حدود میں ایسے واقعات کی تعداد ایک ہزار 76رہی اور بلوچستان کے ریکارڈ میں ایسی وارداتوں کی تعداد 494تھی۔ بچوں کے ساتھ ظلم و زیادتی اور تشدد کی صوبہ وار رپورٹ ہونے والی وارداتیں درج ذیل ہیں۔ پنجاب 1736 وارداتیں ،سندھ 1153 وارداتیں ، خیبر پختون خواہ 630 وارداتیں ، بلوچستان 283وارداتیں۔ ضیاء اعوان کے خیال میں خیبر پختون خوا اور بلوچستان میں اگر عورتوں اور بچوں کے ساتھ ظلم و زیادتی کے واقعات اور تشدد کی وارداتوں میں پنجاب کے مقابلے میں کمی دکھائی گئی ہے تو اس کی ایک وجہ یہ بھی ہو سکتی ہے کہ سابق سرحد اور بلوچستان میں سرداری نظام اور قبائلی ثقافت وہاں کے ذرائع ابلاغ اور میڈیا کی طاقت سے کہیں زیادہ طاقتور ہے۔ خاص طور پر دور دراز علاقوں تک ذرائع ابلاغ کی رسائی نہ ہونے کے برابر ہے جبکہ پنجاب میں ذرائع ابلاغ اور میڈیا نے اپنی طاقت اور اثر انگیزی میں حالیہ سالوں میں بہت زیادہ اضافہ کیا ہے ۔ ضیاء اعوان نے عورتوں اور بچوں کے استحصال کے خلاف عوامی شعور میں اضافہ کرنے کا مطالبہ کیا ہے اور خواتین کے خلاف استعمال کئے جانے والے قوانین اور رسوم و رواج کو ختم کرنے کی ضرورت پر زور دیا ہے۔</TEXT>
