<DOCNO>1035361</DOCNO>
<HL>ہوسکتا ہے لشکر جھنگوی اور طالبان نے را‘ کی حمایت سے حملہ کیا ہو</HL>
<AUTHOR>روزنامہ جنگ</AUTHOR>
<DATELINE> Pakistan 2016-08-09 05:08:00+05</DATELINE>
<TEXT>اسلام آباد (انصار عباسی) کوئٹہ میں ہونے والا سانحہ سفاکانہ ہے اور ہمارے سینئر سویلین اور ملٹری حکام اسے بھارتی خفیہ ایجنسی ’’را‘‘ کی پاک چین اقتصادی راہداری کو نشانہ بنانے کی کارروائی قرار دے رہی ہے۔ وزیراعلیٰ بلوچستان نے کارروائی کا ذمہ دار ’’را‘‘ کو قرار دیا ہے جبکہ آرمی چیف جنرل راحیل شریف کی رائے ہے کہ یہ بزدلانہ کارروائی پاک چین اقتصادی راہداری (سی پیک) اور بلوچستان کی بہتر ہوتی امن عامہ کی صورتحال کو نشانہ بنانے کی کوشش ہے۔ آرمی چیف نے براہِ راست ’’را‘‘ کا نام نہیں لیا۔ کئی دیگر لوگ بھی ہیں جو بھارت اور را کی طرف انگلیاں اٹھا رہے ہیں لیکن کچھ سیکورٹی ذرائع کے مطابق جس طریقہ کار کے تحت حملہ کیا گیا ہے اس میں لشکر جھنگوی اور تحریک طالبان پاکستان جیسے کالعدم دہشت گرد گروپس کے ملوث ہونے کا اشارہ ملتا ہے۔ تاہم، ان ذرائع کا کہنا ہے کہ فی الحال اس بات کا واضح اشارہ نہیں ملتا کہ اس حملے کا ماسٹر مائنڈ کون ہے اور یہ کس کا کام ہے۔ لشکر جھنگوی اور تحریک طالبان پاکستان جیسے کالعدم گروپس کے حوالے سے ان ذرائع کا کہنا ہے کہ کچھ گزشتہ حملوں کے طریقہ کار کو دیکھتے ہوئے، ابتدائی طور پر اندازہ لگایا جا سکتا ہے کہ ممکنہ طور پر یہ تنظیمیں ملوث ہو سکتی ہیں۔ ’’را‘‘ کے حوالے سے ان ذرائع کا کہنا ہے کہ تنظیم کے ملوث ہونے کے کوئی شواہد نہیں ہیں۔ کہا جاتا ہے کہ بھارتی ایجنسی نے ان انتہا پسند گروپس کو کوئٹہ حملے کیلئے استعمال کیا ہوگا۔ میڈیا رپورٹس کے مطابق، کوئٹہ میں پیر کو ہونے والے حملے کے بعد ابتدائی طور پر داعش اور اس کے بعد تحریک طالبان پاکستان کے ایک گروپ نے واقعہ کی ذمہ داری قبول کی۔ دلچسپ بات یہ ہے کہ بھارتی قومی سلامتی کے مشیر اَجیت ڈووَل نے اپنے خطبات میں سے ایک میں پاکستان کیخلاف ’’دفاعی حملہ‘‘ شروع کرنے کی ضرورت پر زور دیا تھا۔ اس حکمت عملی کے تحت ڈوول کے مطابق بھارت کو انتہا پسندوں کی خدمات کرائے پر حاصل کرنا چاہئیں اور انہیں پاکستان میں کارروائی کیلئے استعمال کرنا چاہئے۔ اسی خطاب میں ڈوول نے یہ دھمکی تک دیدی تھی کہ اگر پاکستان نے بھارت میں ممبئی حملوں جیسی ایک اور کارروائی کی تو اسے بلوچستان سے ہاتھ دھونا پڑ جائے گا۔ حال ہی میں پاکستانی سیکورٹی ایجنسیوں نے بھارتی بحریہ کے ’’را‘‘ میں تعینات افسر کلبھوشن یادیو کو بلوچستان سے گرفتار کیا تھا۔ یادیو نے اعتراف کیا تھا کہ وہھ ’’را‘‘ کا افسر تھا اور ایران میں مقرر کیا گیا تھا اور یہیں سے بیٹھ کر وہ بلوچستان میں دہشت گردی کی مختلف کارروائیاں کرواتا تھا۔ بھارتی جاسوس نے اعتراف کیا تھا کہ اس کے بلوچستان میں علیحدگی پسند عناصر کے ساتھ رابطے ہیں۔ پاکستانی سیکورٹی ایجنسیاں بھارتی اور افغان انٹیلی جنس ایجنسیوں پر ٹی ٹی پی اور دیگر دہشت گرد گروپس کی سرپرستی کا الزام عائد کرتی ہیں اور یہ گروپس آپریشن ضربِ عضب کے بعد افغانستان فرار ہوگئے ہیں۔ بلوچستان کے وزیر داخلہ کی بھی یہی رائے ہے کہ افغانستان اور بھارت کی انٹیلی ایجنسیاں مل کر افغان سر زمین سے بلوچستان میں کشیدگی پھیلا رہے ہیں۔ اسی دوران یہ سوالات اٹھ رہے ہیں کہ کہیں سیکورٹی کے نقائص کی وجہ سے تو یہ واقعہ پیش نہیں آیا۔ اگرچہ فوجی آپریشن کے بعد حالیہ عرصہ کے دوران بلوچستان میں سیکورٹی صورتحال بہتر ہوئی ہے لیکن یہ مطالبات بھی سامنے آ رہے ہیں کہ دشمن کے منصوبوں کو ناکام بنانے کیلئے ہمیں اپنی کمزوریوں کو بھی دور کرنا ہوگا۔ دہشت گردوں نے کوئٹہ میں اس وقت حملہ کیا جب صوبہ تاریخی لحاظ سے یوم آزادی کی تقریبات کی تیاریوں میں مصروف تھا۔ بلوچستان میں صورتحال اس قدر تشویش ناک تھی کہ صوبے کے مختلف حصوں میں قائم سرکاری اسکولوں میں بمشکل ہی کوئی قومی ترانہ پڑھتا یا پیش کرتا تھا۔ تاہم، اب چونکہ دہشت گردوں نے راہِ فرار اختیار کر رکھی ہے تو صورتحال بہتر ہے۔ ایک ایسے موقع پر جب کچھ حلقے اختلافات کو ہوا دے رہے ہیں اور شکوک و شبہات میں اضافہ کر رہے ہیں، کئی لوگ سمجھتے ہیں کہ پاکستان اتحاد اور عزم کے ساتھ دہشت گردوں کا صفایا کر سکتا ہے جس کیلئے سول ملٹری قیادت کو فیصلہ کن کردار ادا کرنا ہوگا۔ حالیہ دو برسوں میں پاکستان میں دہشت گردی کے واقعات میں نمایاں کمی واقع ہوئی ہے جبکہ کراچی اور بلوچستان کی صورتحال میں بہت زیادہ بہتری آئی ہے۔.</TEXT>
