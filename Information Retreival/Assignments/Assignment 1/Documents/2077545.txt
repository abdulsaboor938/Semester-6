<DOCNO>2077545</DOCNO>
<HL>جیو کیخلاف وکلا کی ہڑتال، سپریم کورٹ میں غداری کے مقدمہ کیلئے درخواست</HL>
<AUTHOR>نوائے وقت</AUTHOR>
<DATELINE> Pakistan 2014-05-20 04:12:45+05</DATELINE>
<TEXT>لاہور + اسلام آباد (رپورٹنگ ٹیم+ نامہ نگاران) پنجاب کے مختلف شہروں میں نجی ٹی وی کے توہین آمیز پروگرام کیخلاف وکلا نے گذشتہ روز ہڑتال کی۔ پنجاب بار کونسل کی اپیل پر لاہور میں وکلا نے ایوان عدل، سیشن کورٹ، کینٹ کچہری، ماڈل ٹائون کچہری میں کام بند رکھا جس کی وجہ سے عدالتی سرگرمیاں تعطل کا شکار رہیں۔ سیشن کورٹ لاہور میں وکلا نے نجی ٹی وی کے رپورٹر، کیمرہ مین اور ڈی ایس این جی سٹاف کو باہر نکال دیا۔ اسلام آباد سے نمائندہ نوائے وقت کے مطابق سپریم کورٹ میں جیو گروپ کے خلاف پٹیشن دائر کر دی گئی ہے۔ درخواست گزار محمود نقوی نے وزیر و سیکرٹری اطلاعات، سیکرٹری ٹو پی ایم، سیکرٹری مذہبی امور، وزارت دفاع و داخلہ، چیئرمین پیمرا، میر شکیل الرحمن، ڈاکٹر شائستہ لودھی و دیگر کو فریق بناتے ہوئے مئوقف اختیار کای ہے 14مئی کے شو میں مذہبی شخصیات کی بے حرمتی و توہین کی گئی اور پوری دنیا کے مسلمانوں کے مذہبی جذبات مجروح ہوئے جس پر مرتکب افراد کیخلاف غداری کا کیس چلنا چاہئے، عدالت سے استدعا کی گئی وہ کیس کی فوری سماعت کیلئے اہم معاملے کو سماعت کیلئے 22 مئی کو مقرر کرے۔ راولپنڈی سے نوائے وقت رپورٹ کے مطابق ایڈیشنل ڈسٹرکٹ و سیشن جج طاہر خان نیازی نے دو وکلا ملک وقار اعوان اور ملک اسد کی دفعہ 22اے کے تحت اندراج مقدمہ کی درخواستوں پر جیو نیوز کے گستاخانہ مارننگ شو پر بھی علی الترتیب پولیس تھانہ نیو ٹائون اور تھانہ نصیر آباد کو مقدمات درج کرنے کا حکم دے دیا ہے۔ لاہور سے اپنے نامہ نگار سے کے مطابق ایڈیشنل سیشن جج نے جیو کے مارننگ شو میں اہل بیعتؓ کی شان میں گستاخی کے خلاف دائر درخواست پر ایس ایچ او تھانہ مغلپورہ کو قانون کے مطابق کارروائی کا حکم جاری کر دیا ہے۔ عدالت نے مذکورہ احکامات عامر سعید کی طرف سے دائر درخواست پر جاری کئے جبکہ دیگر دائر درخواستوں پر عدالت نے پولیس سے رپورٹ طلب کرلی ہے جبکہ ایک درخواست پر فیصلہ محفوظ کر لیا گیا ہے۔ چکوال سے نمائندہ نوائے وقت کے مطابق ڈسٹرکٹ اینڈ سیشن جج چکوال نے توہین آمیز پروگرام نشر کرنے پر جیو کے خلاف مقدمہ درج کرنے کے احکامات جاری کر دئیے۔ احکامات چودھری حسن اشرف کی طرف سے دائر پٹیشن پر جاری کئے گئے۔ پشاور سے بیورو رپورٹ کے مطابق تحریک انصاف کے ممبر صوبائی اسمبلی عارف یوسف نے جیو ٹی وی چینل کے خلاف ایف آئی آر کے اندراج کیلئے ایڈیشنل سیشن جج پشاور کو درخواست دیدی ہے جبکہ فاضل عدالت نے درخواست سماعت کیلئے منظور کرتے ہوئے فریقین کو نوٹس جاری کر دئیے ہیں اور کیس کی سماعت کیلئے 22 مئی کی تاریخ مقرر کر دی ہے۔ توہین اہل بیت پر سیشن کورٹ وہاڑی میں بھی پٹیشن دائر کر دی گئی ہے اور ڈسٹرکٹ اینڈ سیشن جج وہاڑی نے جیو کے ذمہ داران کیخلاف مقدمہ کے اندارج کا حکم دیدیا۔ فیصل آباد سے نمائندہ خصوصی کے مطابق ایڈیشنل ڈسٹرکٹ اینڈ سیشن جج آصف بشیر چودھری نے وینا ملک، ڈاکٹر شائستہ لودھی اور باجا برادری کیخلاف مقدمہ درج کرنے کا حکم جاری کر دیا۔ بار ایسوسی ایشن سمندری کے سابق صدر چودھری ارشد محمود وڑائچ نے جیو ٹی وی کے میر شکیل الرحمن سمیت 24 افراد کے خلاف مقدمہ کے اندراج کیلئے ایڈیشنل سیشن جج سمندری کی عدالت میں پٹیشن دائر کر دی عدالت نے فریقین کو 22 مئی کو طلب کر لیا۔ اوکاڑہ میں کوثر اقبال شاہ کی درخواست پر مقدمہ درج نہ کرنے پر ڈسٹرکٹ اینڈ سیشن جج نے توہین عدالت پر ایس ایچ او تھانہ اے ڈویژن کو عدالت طلب کر لیا۔ صدر ڈسٹرکٹ بار نے کہا ہے کل تک مقدمہ درج نہ ہوا تو تھانے کا گھیرائو کیا جائیگا۔ لاہور سے اپنے نامہ نگار سے کے مطابق اہل بیعتؓ کی شان میں گستاخی کرنے پر جیو نیوز اور جنگ گروپ کے خلاف لاہور میں وکلاء نے ہڑتال کرکے عدالتوں کا بائیکاٹ کیا جس کی وجہ سے لاہور کی ماتحت عدالتوں میں زیرسماعت ہزاروں مقدمات اور دعویٰ جات التواء کا شکار ہوئے اور سائلین کو پریشانی کا سامنا کرنا پڑا۔ صدر لاہور بار اشتیاق چودھری نے کہا ہے جیو نے قابل تعزیر جرم کیا اور معافی مانگ کر یہ ثابت کردیا اس نے گستاخی کی ہے لیکن اس میں معافی کی کوئی گنجائش نہیں۔ ہم مطالبہ کرتے ہیں اس جرم میں ملوث تمام کرداروں اور جیو کے مالک میر شکیل الرحمن کو گرفتار کرکے قرار واقعی سزا دی جائے۔ لاہور بار ایسوسی ایشن میں جیو کے خلاف تین مختلف ریکوزیشن جمع کرا دی گئی ہیں جن میں جنگ جیو پر پابندی لگانے کا مطالبہ کیا گیا ہے۔ معلوم ہوا ہے یہ قراردادیں آفتاب ورک، صفدر جٹ وغیرہ کی طرف سے دائر کی گئی ہیں۔ لاہور سے سپیشل رپورٹر کے مطابق سنی اتحاد کونسل پاکستان کے چیئرمین صاحبزادہ حامد رضا نے مرکزی و صوبائی عہدیداروں کے اجلاس سے خطاب کرتے ہوئے اعلان کیا جیو کے گستاخانہ پروگرام کیخلاف جمعہ 23 مئی کو ملک گیر یوم احتجاج منایا جائیگا۔ نوازشریف پارلیمنٹ میں کم اور بیرون ملک زیادہ جاتے ہیں، ملک کو اس وقت ایسی سیاسی انقلابی تحریک کی ضرورت ہے جس میں قوم کو تمام بنیادی مسائل کے حل کیلئے ایجنڈا دیا جائے جبکہ سنی اتحاد کونسل پاکستان کے رہنمائوں صاحبزادہ حامد رضا، علامہ محمد شریف رضوی، پیر سید محمد اقبال شاہ، مفتی محمد سعید رضوی، صاحبزادہ عمار سعید سلیمانی، سید جواد الحسن کاظمی اور مفتی محمد حسیب قادری نے اپنے مشترکہ بیان میں کہا ہے جنگ و جیو کی اسلام و پاکستان دشمنی کیخلاف احتجاجی تحریک ملک بھر میں پھیل چکی ہے۔ تحریک حرمت رسولﷺ میں شامل جماعتوں کے قائدین اور علماء کرام نے کہا ہے نبی اکرمﷺ، آل رسولؐ اور اہلبیت رضوانؓ کی گستاخی پر حکومت سمیت کوئی اور شخص یا ادارہ معاف نہیں کر سکتا۔ گستاخی کے ذمہ داران کو سخت سزا دی جائے، جیو پر فی الفور پابندی لگائی جائے۔ ان خیالات کا اظہار تحریک حرمت رسولﷺ پاکستان کے کنوینئر مولانا امیر حمزہ، سیکرٹری جنرل قاری محمد یعقوب شیخ اور دیگر نے جلسوں، کانفرنسوں اور سیمینارز سے خطاب کرتے ہوئے کیا۔ قاری محمد یعقوب شیخ نے حفیظ سینٹر لاہور میں خطاب کرتے ہوئے کا جیو ٹی وی اس وقت اللہ تعالیٰ کی پکڑ میں ہے۔ گوجرانوالہ سے نمائندہ خصوصی کے مطابق ڈسٹرکٹ بار گوجرانوالہ کے وکلا نے اہلبیتؓ کی شان میں گستاخی کرنے کے خلاف احتجاجی ریلی نکالی، وکلا نے نجی ٹی وی چینل کے مالک کا پتلا اور اخبار کو نذر آتش بھی کیا۔ ریلی کے شرکاء نے ہاتھوں میں بینرز اور پلے کارڈز اٹھا رکھے تھے جن پر (جیو) کو بند کرو، جیو کے مالک میر شکیل الرحمن کو پھانسی دو کے مطالبات درج تھے۔ صدر گوجرانوالہ ڈسٹرکٹ بار ایسوسی ایشن احور طفیل کا کہنا تھا حکومت نے نجی ٹی وی کی نشریات کو فوری بند نہ کیا تو وکلا سڑکوں پر نکل آئیں گے اور پھر پورے ملک میں دما دم مست قلندر ہو گا۔ حافظ آباد سے نمائندہ نوائے وقت کے مطابق ڈسٹرکٹ بار ایسوسی ایشن کے وکلا نے جیو کے خلاف مکمل ہڑتال کی جبکہ مدنی بازار کے تاجروں نے بھی جیو کے خلاف ہڑتال کرتے ہوئے احتجاجی مظاہرہ کیا۔ پنجاب بار کونسل کی ہدایت پر ڈسٹرکٹ بار قصور کے وکلا نے بھی عدالتوں کا بائیکاٹ کیا اور کچہری چوک سے ایک ریلی نکالی جس کی قیادت صدر بار قصور محمد سلیم مہر اور نے کی۔ جنرل سیکرٹری اسد چودھری سمیت دیگر وکلا کی ایک بڑی تعداد نے جیو نیوز اور اس کی پوری ٹیم کے خلاف نعرے لگائے۔ مزید برآں مرکزی ٹریڈ فیڈریشن قصور کی 20تاجر تنظیموں کے صدور نے مشترکہ پریس کانفرنس سے خطاب کرتے ہوئے مطالبہ کیا جیو کی نشریات کو بند کیا جائے۔ ڈسٹرکٹ بار ننکانہ اصحب کے وکلا نے جیو کے خلاف شدید احتجاج کرتے ہوئے مکمل ہڑتال کی اور کوئی بھی وکیل کسی عدالت میں پیش نہ ہوا۔ انجمن آڑھتیاں ڈسٹرکٹ ننکانہ کے زیراہتمام ایک احتجاجی ریلی نکالی گئی جس کی قیادت چودھری ریاض احمد نے کی۔ مقررین نے ریلی سے خطاب کرتے ہوئے حکومت سے مطالبہ کیا جنگ جیو گروپ پر فوری طور پر پابندی عائد کی جائے۔</TEXT>
