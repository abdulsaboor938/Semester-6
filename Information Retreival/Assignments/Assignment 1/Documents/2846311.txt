<DOCNO>2846311</DOCNO>
<HL>پاکستان سمیت دنیا بھر میں آج انسداد تمباکونوشی کا دن منایا جا رہا ہے</HL>
<AUTHOR>دنیا نیوز</AUTHOR>
<DATELINE> Pakistan 2011-05-31 00:00:00+05</DATELINE>
<TEXT>پاکستان سمیت دنیا بھر میں آج انسداد تمباکونوشی کا دن منایا جا رہا ہے، دنیا میں ہر سال سات لاکھ افراد تمباکو نوشی کی وجہ سے لقمہ اجل بن جاتے ہیں۔ پاکستان کی چالیس فیصد آبادی سگریٹ نوشی کی عادی ہے،تشویشناک بات یہ ہے کہ ہر روز بارہ سو بچے تبماکو نوشی میں مبتلا ہو رہے ہیں اور پانچ ہزار سگریٹ نوش مختف بیماریوں کا شکار ہوکر ہسپتالوں میں داخل ہوجاتے ہیں جبکہ ہر روزدو سو چہترافراد سگریٹ نوشی کی وجہ سے موت کے منہ میں چلے جاتے ہیں۔ ڈاکٹرز کے مطابق سگریٹ نوشی عارضہ دل ہی نہیں بلکہ پھیپھڑوں سمیت تیس اقسام کے کینسرکا سبب بھی بنتی ہے۔ ریلوے، پبلک ٹرونسپورٹ ،ہوائی اڈوں، دفاتر ،ہوٹلوں اور ہسپتا لوں سمیت پبلک مقامات پر تمباکو نوشی کی مکمل ممانعت ہے، لیکن وزارت صحت کا انسداد تمباکو نوشی سیل تمباکونوشی کی روک تھام کےقوانین پر عملدرآمد کرانے میں ناکام نظر آتا ہے۔ نسوار،بیڑی،حقہ ،شیشہ، پان اور سگریٹ سب یکساں ضرر رساں ہیں جبکہ سگریٹ کا دھواں ان کے لیے بھی خطرناک ہے جو تمباکو نوشی نہیں کرتے،سگریٹ کے دھویں میں موجود خطرناک کیمیائی مادے ماحولیاتی آلودگی کا مؤجب بھی بن رہے ہیں۔ انسداد تمباکو نوشی قوانین پر مؤثر انداز میں عملدرآمد نہ ہونا ہی بیماریوں میں اضافے کی وجہ بنتا چلا جا رہا ہے۔ ہسپتالوں کے سامنے کھلے عام سگریٹ نوشی اس کی واضع مثال ہے۔</TEXT>
