<DOCNO>430708</DOCNO>
<HL>شہرت کا قتل</HL>
<AUTHOR>روزنامہ پاکستان</AUTHOR>
<DATELINE> Pakistan 2016-07-23 00:46:14+05</DATELINE>
<TEXT>پاکستان کے بہت سے دانشور میڈیا کو قندیل بلوچ کا قاتل قرار دے رہے ہیں۔ قندیل بلوچ نے صحافت کی تعلیم تو حاصل نہیں کی تھی، مگر اسے میڈیا کو اپنی شہرت کے لئے استعمال کرنے کا ہنر خوب آتا تھا۔ اس نے سوشل میڈیا پر اپنی ایسی حرکتوں سے شہرت حاصل کی جن کو دیکھنے والے اس کے قابل اعتراض ہونے کا زورشور سے اعلان کرتے تھے۔ خود قندیل بلوچ کی رفتار بہت تیز تھی۔ اس نے ٹریفک پولیس کی وہ نصیحت نہیں پڑھی تھی کہ’’ تیز چلو گے جلد مرو گے‘‘۔۔۔ قندیل بلوچ نے شہرت تو سوشل میڈیا سے حاصل کی، مگر اس کے بعد اس نے عمران خان سے ملنے کی خواہش میں جو حرکتیں کیں اسے میڈیا نے خاصی کوریج دی۔ جب اسے مفتی عبدالقوی نے ’’تبلیغ‘‘ کے لئے ایک ہوٹل میں بلایا تو اس دوران قندیل نے ان کے ساتھ ایسی سلفیاں بنائیں جنہیں قابل اعتراض قرار دیا جا سکتا ہے۔ تبلیغ کو موثر بنانے کے لئے مفتی عبدالقوی نے اپنی ٹوپی بھی قندیل کے سپرد کر دی۔ٹوپی عزت کی علامت سمجھی جاتی ہے۔ قندیل نے مفتی صاحب کی عزت کو میڈیا پر خوب نیلام کیا۔ مفتی عبدالقوی کے ساتھ قندیل بلوچ کی جو سلفیاں منظر عام پر آئیں ان کی وجہ سے مفتی صاحب کو رویت ہلال کمیٹی کی رکنیت سے فارغ کر دیا گیا۔ اس کی وجہ غالباً یہ تھی کہ وزارت مذہبی امور کے کچھ بڑے افسروں کے خیال میں مفتی عبدالقوی زمین پر قندیل کو دیکھنے میں اتنے ذوق و شوق کا مظاہرہ کر رہے تھے کہ ان کے متعلق یہ خطرہ تھا کہ وہ آسمان پر چاند کو دیکھنے سے پرہیز کریں گے۔ قندیل بلوچ کا کہنا تھا کہ وہ بالی وڈ جانا چاہتی ہے اور اس کے بعد ہالی وڈ تسخیر کرنے کا ارادہ رکھتی ہے، مگر اس کی رفتار اتنی تیز تھی کہ اس نے ایک ہی جست میں زمین و آسمان کے تمام فاصلے طے کر لئے اور دوسری دنیا میں پہنچ گئی۔ اس کی افسوسناک موت سے وہ خودکش بمبار یاد آتا جس نے دوسری دنیا سے اپنے کمانڈر کو یہ پیغام بھیجا تھا کہ بارود کم استعمال کیا کریں، کیونکہ وہ دھماکے کے بعد جنت سے بھی آگے پہنچ گیا ہے۔ پاکستان میں فکری طور پر کئی مغالطے ہیں۔ ہمارے ہاں ہیررانجھا ذوق و شوق سے پڑھی جاتی ہے۔ عشق و محبت کے قصے جدید انداز سے بھی بیان کئے جاتے ہیں۔ موسیقی کے ذریعے پیغام محبت کو عام کرنے کی کوشش کی جاتی ہے،مگر جب کوئی لڑکی ہیر بننے کی کوشش کرتی ہے تو اس کے ساتھ خاصا برا سلوک کیا جاتا ہے۔ ایک انڈین پنجابی فلم میں ایک مدراسی عورت ایک پنجابی سے شادی کرتی ہے اور ان کے ہاں بیٹی پیدا ہوتی ہے جس کی بڑی نازو نعم سے پرورش کی جاتی ہے۔ لڑکی جوان ہوتی ہے تو اس کا بھی ہیر بننے کو دل کرتا ہے۔ اس پر مدراسی ماں اپنی بیٹی کو کہتی ہے: ’’پنجابی باپ بہت اچھے ہوتے ہیں۔ یہ اپنی بیٹیوں کے لئے دنیا بھر کی نعمتیں اکٹھی کرتے ہیں۔ ان کے لئے جان تک بھی قربان کرنے کے لئے تیار رہتے ہیں، مگر انہیں اپنی پسند سے شادی کرنے کا حق نہیں دیتے‘‘۔۔۔ قدرت اللہ شہاب جھنگ میں ڈپٹی کمشنر رہے ہیں۔ انہوں نے اس دور کی ایک ڈائری لکھی تھی جو اشفاق احمد کے رسالے ’’داستان‘‘ گو میں شائع ہوئی تھی۔ اس میں وہ لکھتے ہیں کہ اگر ہیر کے مقبرے پر کوئی لڑکی خضوع و خشوع کے ساتھ دعا مانگتی نظر آئے تو اس کا مطلب یہ ہوتا ہے کہ وہ لڑکی یا تو اغوا ہو چکی ہے یا اغوا ہونے کی تیاریاں کر رہی ہے۔ قندیل بلوچ نے متعدد شادیاں کی تھیں۔ ان کے ایک بلوچ شوہر نے گلہ کیا تھا کہ قندیل نے اس سے طلاق لے لی ہے، مگر وہ اپنے ساتھ بلوچ کا لقب استعمال کرتی ہے، جبکہ وہ نہ تو بلوچ ہے اور نہ ہی اب بلوچ کی بیوی ہے، مگر قندیل نے طلاق کے بعد بلوچ کا ٹائٹل واپس کرنے سے انکار کر دیا۔ قندیل کا اصل نام تو کچھ اور تھا ،مگر اس نے قندیل بلوچ کے نام سے ہی شہرت حاصل کی اور کہا جاتا ہے کہ یہی شہرت اس کے قتل کا سبب بن گئی۔قندیل بلوچ کو اس کے بھائی نے قتل کیا۔ اس نے نہ صرف قتل کا اعتراف کر لیا ہے، بلکہ پولیس کو یہ بھی بتایا کہ اس نے یہ قتل کیسے کیا۔ میڈیا میں قندیل اپنی امارت اور اسٹائل کے قصے اتنے اعتماد سے بیان کرتی تھی کہ ان پر جھوٹ کا گمان نہیں ہوتا تھا، مگر جس گھر میں اس کی موت ہوئی اور اس کے بعد اس کی زندگی کی جو تفصیلات سامنے آئی ہیں ان سے اندازہ ہوتا ہے کہ وہ اپنی زندگی میں بڑی شان اور اعتماد کے ساتھ جھوٹ بولتی رہی ہے اور غالباً اسے خود بھی علم نہیں ہوتا تھا کہ وہ جھوٹ بول رہی ہے۔ قندیل کے قتل پر سب کو افسوس ہے، مگر اس کی زندگی پر سوال اٹھانے والے کم نہیں۔ قندیل کی موت کے بعد متعدد خواتین نے سوشل میڈیا پر یہ سوال اٹھایا ہے کہ اگر غیرت کے نام پر بھائی بہن کو قتل کر سکتا ہے تو بہن کو بھی غیرت کے نام پر بھائی کو قتل کرنے کی اجازت ہونی چاہیے۔ ان معزز خواتین کا خیال ہے کہ صرف اسی صورت میں غیرت کے نام پر ہونے والے قتل ختم ہو سکتے ہیں۔ مگر انہوں نے غالباً اس امر پر توجہ نہیں دی کہ اکثر قاتل خواہ وہ غیرت کے نام پر قتل کریں یا اس کا محرک کچھ اور ہو کسی سے اجازت لینے کی کوشش نہیں کرتے۔ بدقسمتی سے وہ ایسا گھناؤنا اور قابل مذمت فعل کر گزرتے ہیں، اس کے بعد پاکستان کے عدالتی نظام کے رحم و کرم پر ہوتے ہیں اور اکثر زندگی میں ہی جہنم سے لطف اندوز ہوتے ہیں۔ قندیل بلوچ کے قتل کے بعد ایک قیاس آرائی یہ بھی کی جا رہی تھی کہ اس کے والدین اپنے بیٹے کو بیٹی کا خون معاف کر دیں گے، مگر اب یہ خبر آئی ہے کہ اس مقدمے میں ریاست فریق ہے اور والدین کو اپنے قاتل بیٹے کو معاف کرنے کا حق حاصل نہیں ہو گا۔ قندیل بلوچ نے اپنی زندگی میں بہت سی منافقتوں کا پردہ فاش کیا، تاہم سب سے زیادہ انہوں نے مفتی عبدالقوی کے خلاف باتیں کیں، مگر مفتی عبدالقوی نے جس ڈھٹائی کے ساتھ اپنے خلاف باتوں کو برداشت کیا، اس کی مثال کم کم ملتی ہے۔ وہ زبان سے قندیل کے الزامات کی سختی سے تردید کرتے تھے، مگر ان کے چہرے پر ڈھٹائی کی ایک گہری تہہ تھی۔ وہ غالباً قندیل کے الزامات سے لطف حاصل کرتے تھے۔ ان کی کیفیت اس پاکستانی سیاستدان جیسی تھی جس سے ٹی وی پر یہ سوال کیا گیا کہ آپ کے متعلق کہا جاتا ہے کہ آپ کے بھارتی اداکارہ تبو کے ساتھ تعلقات ہیں۔ اس پر اس سیاستدان نے مسکراتے ہوئے کہا تھا کہ یہ الزام اتنا خوبصورت ہے کہ اس کی تردید کرنے کو دل نہیں چاہتا۔ ایک مرتبہ عصمت چغتائی سے چند لڑکیوں نے شکایت کی کہ انہیں سعادت حسن منٹو چھیڑتا ہے۔ اس پر عصمت نے انہیں کہا کہ تم کتنی بے وقوف ہو کہ تمہیں اردو کا اتنا بڑا افسانہ نگار چھیڑتا ہے اور تم اس کی شکایت کر رہی ہو۔ یہ شکایت کا نہیں فخر کا معاملہ ہے۔ مفتی عبدالقوی اور قندیل بلوچ کا ان بڑی شخصیات سے کوئی تعلق نہیں۔ قندیل بلوچ نے ٹی وی پر جس طرح عبدالقوی پر الزامات لگائے اور مفتی عبدالقوی نے جس طرح ڈھٹائی سے ان کا سامنا کیا، اس پر افسوس کا ہی اظہار کیا جا سکتا ہے۔ قندیل بلوچ اور مفتی عبدالقوی سے زیادہ ٹی وی کے ان ممتاز اینکروں پر دکھ ہوتا ہے جنہوں نے ان کو اپنے پروگراموں میں جگہ دی۔ ریٹنگ بڑھانے اور چٹ پٹا پروگرام پیش کرنے کے شوق میں اخلاقیات کے ساتھ نامناسب حرکات کی گئیں۔ 1990ء کے عشرے کے آغاز میں جب امریکہ میں 24 گھنٹے کی نشریات شروع ہوئیں تو اس پر صدر سینئربش نے کہا تھاکہ ایک عفریت نے جنم لیا ہے اور یہ عفریت مسلسل کھانے کے لئے خبریں مانگے گا اور اگر اس کے پاس خبریں نہیں ہوں گی تو یہ آپ کو کھا جائے گا۔ اسے مسلسل خبریں فراہم کرتے رہیں۔ ایک امریکی صحافی نے Feeding the Beast ۔۔۔کے نام سے ایک کتاب بھی لکھی تھی جس میں سینئر بش کے اس قول کے حوالے سے میڈیا کے کردار کا جائزہ لیا گیا تھا۔ چوبیس گھنٹے کی ان نشریات نے دنیا میں حالات و واقعات کی رفتار تیز کر دی ہے۔ فوری ردعمل دینے کے چکر میں دانش کا قتل ہو گیا ہے۔ صبر مفقود ہوتا جا رہا ہے۔ معاشروں میں تصادم کی صورت پیدا ہو رہی ہے۔ انتہاپسندانہ رویوں کو فروغ حاصل ہو رہا ہے۔ میڈیا کو ریاست کا چوتھا ستون قرار دیا جاتا تھا اور چند عشرے قبل یہ ریاست کا سب سے طاقتور ستون بھی بن گیا،مگر اب جس طرح قندیل بلوچ جیسی لڑکیاں میڈیا کی توجہ کا مرکز بن رہی ہیں، پھر یہ توجہ ان کی زندگیوں کو تباہی کی طرف دھکیل رہی ہے، تو ہمیں میڈیا کے معاشرے پر اثرات کے متعلق سنجیدگی سے سوچنے کی ضرورت ہے۔مگر ہمارا المیہ یہ بھی تو ہے کہ ہمارے قومی راہنما صرف ایسی بات کرتے ہیں جن کے ٹیکر بن سکیں اور ان کے اقوال زریں شہ سرخیوں کا حصہ بن سکیں۔ میڈیا نے وقت کی رفتار کو اتنا تیز کر دیا ہے کہ اب دانش قصہ پارینہ بنتی جا رہی ہے۔</TEXT>
