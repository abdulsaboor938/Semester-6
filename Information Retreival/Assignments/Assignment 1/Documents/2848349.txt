<DOCNO>2848349</DOCNO>
<HL>کراچی : 6 ماہ میں 100 افراد اغوا کے بعد قتل کردئیے گئے</HL>
<AUTHOR>دنیا نیوز</AUTHOR>
<DATELINE> Pakistan 2011-06-29 00:00:00+05</DATELINE>
<TEXT>کراچی میں نوجوانوں کو اغوا کے بعد قتل کرنے کی وارداتیں بڑھ رہی ہیں، چھ ماہ میں اغوا کے بعد قتل ہونے والوں کی تعداد ایک سو سے زائد ہوگئی ہے۔ رواں سال کے پانچ ماہ میں اٹھانوے اور ماہ جون میں دس سے زائد افراد اغوا کے بعد قتل کردیئے گئے۔ اغوا و قتل کے ایک واقعہ میں بلدیہ ٹاؤن کے علاقے مشرف کالونی کے رہائشی حسن علی اور اس کا بڑے بھائی ابراہیم بھی نشانہ بنے۔ حسن علی کی چار سال قبل شادی ہوئی، اس کی ڈیڑھ سالہ بیٹی زارا نامعلوم قاتلوں کے ہاتھوں یتیم ہوگئی۔ مقتول بھائیوں کے ماموں عبدالغفور کے مطابق دونوں بھائیوں کو لیاری سے اغوا کے بعد قتل کیا گیا، اور لاشیں پاک کالونی کے علاقے میں پھینک دی گئیں، اور تفتیش میں اب تک پیشرفت نہیں ہوسکی۔ ٹارگٹ کلنگ، فائرنگ اور اغوا کے بعد قتل ہونے والوں کے ورثاء بھی قاتلوں کی عدم گرفتاری پر معاملہ خدا پر چھوڑ دیتے ہیں کراچی میں فائرنگ اور تشدد کی وارداتوں میں چھ ماہ کے دوران ساڑھے سات سو سے زائد افراد قتل ہوچکے ہیں اور قانون نافذ کرنے والے اداروں کے اہلکار قاتلوں کو پکڑنے میں ناکام ہیں۔</TEXT>
