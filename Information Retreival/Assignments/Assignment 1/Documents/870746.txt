<DOCNO>870746</DOCNO>
<HL>ڈاکٹرعاصم سمیت دیگر ملزمان پر کرپشن کیس میں فرد جرم عائد</HL>
<AUTHOR>Dawn News</AUTHOR>
<DATELINE> Pakistan 2018-02-26 17:54:03+05</DATELINE>
<TEXT>مزید پڑھیں:کرپشن ریفرنس کیس: ڈاکٹر عاصم پر فرد جرم عائد یہ بھی پڑھیں:دہشت گردوں کا علاج کیس: ڈاکٹر عاصم کی رہائی کا حکم کراچی کی احتساب عدالت نے سابق وزیر پیٹرولیم ڈاکٹر عاصم و دیگر ملزمان کے خلاف 17 ارب روپے کرپشن کیس میں فرد جرم عائد کردی۔ پاکستان پیپلز پارٹی (پی پی پی) کے رہنما ڈاکٹر عاصم اور دیگر ملزمان کے خلاف 17 ارب روپے کرپشن کیس سے متعلق ریفرنس پر احتساب عدالت میں سماعت ہوئی جہاں ڈاکٹرعاصم، شعیب وارثی، ذوہیر صدیقی، خالد رحمان و دیگر ملزمان پیش ہوئے۔ عدالت نے ڈاکٹر عاصم اور دیگر ملزمان پر فرد جرم عائد کرتے ہوئے تمام ملزمان کو فرد جرم پڑھ کر سنایاجبکہ کمرہ عدالت میں موجود ملزمان نے صحت جرم سے انکار کیا۔ ملزمان کی جانب سے صحت جرم سے انکار کے بعد عدالت نے آئندہ سماعت میں ریفرنس کے گواہ کو بھی طلب کر لیا۔ ڈاکٹر عاصم اور دیگر کے خلاف کرپشن کیس کی سماعت 17 مارچ تک ملتوی کردی گئی۔ یاد رہے کہ 6 مئی 2016 کو کرپشن ریفرنس کیس میں سابق وزیر پیٹرولیم ڈاکٹر عاصم حسین اور دیگر 5 ملزمان پر فرد جرم عائد کردی گئی تھی۔ مزید پڑھیں:کرپشن ریفرنس کیس: ڈاکٹر عاصم پر فرد جرم عائد ڈاکٹر عاصم حسین کو سخت سیکیورٹی میں کراچی کی احتساب عدالت پہنچایا گیا تھا جہاں ان کے خلاف 462 ارب روپے کے کرپشن ریفرنس کی سماعت ہوئی تھی۔ نیب پراسیکیوٹر کی جانب سے عدالت کو بتایا گیا تھا کہ ملزمان پر زمینوں کی الاٹمنٹ میں جعل سازی، زمینوں کی غیر قانونی منتقلی، قدرتی گیس کے کوٹے کی غیر منصفانہ تقسیم اور منی لانڈرنگ کے الزامات ہیں۔ عدالت نے فریقین کے دلائل سننے کے بعد ڈاکٹر عاصم حسین اور دیگر ملزمان پر فرد جرم عائد کردی تھی۔ دیگر ملزمان میں سیکریٹری پیٹرولیم اعجاز چوہدری، کے ڈی اے ڈائریکٹرز سید اطہر حسین اور مسعود حیدر جعفری, کراچی ڈاک لیبر بورڈ کے چیف ایگزیکٹیو آفیسر صفدر حسین اور ضیا الدین میڈیکل سینٹر دبئی کے ایڈمنسٹریٹر عبد الحمید شامل ہیں۔ یہ بھی پڑھیں: ڈاکٹر عاصم کے خلاف کرپشن ریفرنس کی منظوری ڈاکٹر عاصم نے صحت جرم سے انکار کرتے ہوئے کہا کہ مجھ پر بنائے گئے مقدمات جھوٹے ہیں، جبکہ فرد جرم میں میرا موقف بھی شامل کیا جائے۔ بعد ازاں دسمبر میں سندھ ہائی کورٹ نے17 ارب روپے کی کرپشن سے متعلق ریفرنس میں ڈاکٹر عاصم حسین کی ضمانت کی درخواست کی فوری سماعت کی استدعا منظور کرتے ہوئے نیب کو نوٹس جاری کردیا تھا۔ ڈاکٹر عاصم کے وکیل نے اپنی درخواست میں موقف اختیار کیا تھا کہ ڈاکٹر عاصم شدید علیل ہیں اس لیے ان کی ضمانت کی درخواست منظور کی جائے۔ قبل ازیں سندھ ہائی کورٹ نے طبی بنیادوں پر ڈاکٹر عاصم حسین کے خلاف 479 ارب روپے کی کرپشن کے 2 مقدمات میں درخواست ضمانت منظور کرلی تھی۔ سندھ ہائی کورٹ میں ڈاکٹر عاصم حسین کے خلاف دو مقدمات کی سماعت ریفری جج جسٹس آفتاب گورڑ نے کی تھی اور 25، 25 لاکھ روپے کے 2 ضمانتی مچلکوں کے عوض ان کی درخواست ضمانت کو منظور کرلیا تھا۔ یہ بھی پڑھیں:دہشت گردوں کا علاج کیس: ڈاکٹر عاصم کی رہائی کا حکم جسٹس آفتاب گورڑ نے ڈاکٹر عاصم کی درخواست ضمانت کی منظوری کا فیصلہ دیا تھا جبکہ فیصلہ جسٹس فاروق شاہ نے پڑھ کر سنایا تھا۔ خیال رہے کہ چیف جسٹس سندھ ہائی کورٹ نے ڈویژن بنچ کے اختلافی فیصلے کے بعد جسٹس آفتاب احمد گورڑ کو ریفری جج مقرر کیا تھا۔ یاد رہے کہ ڈاکٹر عاصم حسین کو 26 اگست 2015 کو اُس وقت حراست میں لیا گیا تھا جب وہ صوبائی ہائر ایجوکیشن کمیشن (ایچ ای سی) کے ایک اجلاس کی صدارت کررہے تھے۔ 27 اگست کو رینجرز نے انھیں دہشت گردوں کے علاج کے الزام میں کراچی کی انسداد دہشت گردی کی عدالت میں پیش کرکے 90 روز کا ریمانڈ حاصل کیا تھا۔</TEXT>
