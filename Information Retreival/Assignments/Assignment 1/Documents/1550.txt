اسپیکر بلوچستان اسمبلی کی چینی سفیر سے ملاقات، سی پیک پر گفتگو
کوئٹہ: اسپیکر بلوچستان اسمبلی میر عبدالقدوس بزنجو سے چینی سفیر یاؤجنگ نے ملاقات کی، اس دوران سی پیک پر تبادلہ خیال کیا گیا۔ تفصیلات کے مطابق پاکستان میں تعینات چینی سفیر یاؤجنگ نے بلوچستان اسمبلی کے اسپیکر میر عبدالقدوس بزنجو سے ملاقات کی، باہمی گفتگو کے دوران پاک چین تعلقات بھی موضوع رہا۔ اس موقع پر قدوس بزنجو کا کہنا تھا کہ امید ہے چین بلوچستان کو ترقی دینے میں اپنا کردار ادا کرے گا، سی پیک منصوبہ خطے میں خوشحالی کی نوید ہے۔ چینی سفیر یاؤجنگ کا کہنا تھا کہ سی پیک منصوبے کے ساتھ دیگر شعبوں میں بھی تعاون کررہے ہیں، بلوچستان کی ترقی میں اپنا کردار ادا کرنے کے لیے تیار ہیں۔ ملاقات میں سابق نگراں وزیراعلیٰ بلوچستان علاؤ الدین مری اور صوبائی وزیر سردار سرفراز ڈومکی بھی موجود تھے۔ خیال رہے کہ رواں سال اگست میں چین کے سفیر یاؤ جنگ نے اسپیکر قومی اسمبلی اسد قیصر سے پارلیمنٹ ہاؤس میں ملاقات کی تھی۔ ملاقات میں دوطر فہ تعلقات اور باہمی دلچسپی کے دیگر امور پر تبادلہ خیال کیا گیا تھا۔ اس موقع پر اسپیکر قومی اسمبلی اسد قیصر نے کہا تھا کہ پاک چین مثالی دوستی ہمیشہ ہر امتحان پر پوری اتری ہے اور دونوں دوست ممالک نے علاقائی اور عالمی فورمز پر ایک دوسرے کے موقف کی حمایت کی ہے۔ comments
