<DOCNO>2509444</DOCNO>
<HL>ججوں کی بحالی، وکلا ء برادری کی طرف سے ملک بھر میں دھرنے دئیے گئے</HL>
<AUTHOR>اردو پوائنٹ</AUTHOR>
<DATELINE> Pakistan 2008-08-28 15:10:41+06</DATELINE>
<TEXT>کراچی +لاہور +پشاور +کوئٹہ +اسلام آباد(اردوپوائنٹ اخبا ر تازہ ترین28اگست2008 ) وکلا برادری نے عدلیہ کی بحالی کے لئے ملک بھر کی اہم شاہراہوں پر دو گھنٹوں کے لیے دھرنے دئیے اور احتجاجی ریلیاں نکالی گئی۔ حکومت کی جانب سے ججوں کی بحالی کے وعدے سے انحراف کے بعد ملک کے نمائندہ وکلا پر مشتمل قومی رابطہ کونسل نے اپنے بطور احتجاج پورے ملک میں دھرنوں کا اعلان کیا تھا۔ ملک بھر کے تمام شہروں میں دو گھنٹوں کا دھرنا دیاگیااور مختلف مقامات پر اور احتجاجی ریلیاں نکالی گئی۔ جن میں وکلا ،سیاسی جماعتوں کے کارکن، سول سوسائٹی کے اراکین، طلبہ اور مزدور تنظیمیں بھی دھرنوں میں شریک تھی ،دھرنے کے دوران صرف اسکول وین، ایمبولینس اور ڈاکٹرز کو جانے کی اجازت تھی۔وفاقی دارلحکومت اسلام آباد میں وکلاء کی ایک بڑی تعداد نے زیرو پوائنٹ اور کشمیر ہائی وہ بلاک کر کے دھرنا دیا اورحکمران جماعت اور آصف علی زرداری کے خلاف شدید نعرہ بازی کی۔ () اس موقع پر بعض افراد نے انکی تصاویر بھی پھاڑ دی۔ اسلام آباد ریلی سے چیف جسٹس افتخار چوہدری کے ترجمان اطہر من اللہ نے خطاب کرتے ہوئے کہا کہ وکلاء تحریک پر امن ہے اور کسی بھی سیاستدان کے خلاف نہیں ہے۔ لاہور میں قومی رابطہ کونسل کے سربراہ اور سپریم کورٹ بار ایسوسی ایشن کے صدر اعتزاز احسن لاہور ہائی کورٹ بار ایسوسی ایشن میں ایک جلوس کی قیادت کرتے ہوئے پنجاب اسمبلی کے سامنے فیصل چوک پر احتجاجی دھرنا دیا۔ جس میں وکلاء نے شدید نعرہ بازی کی۔ ان کے ساتھ مسلم لیگ نواز، تحریک انصاف، جماعت اسلامی اور سول سوسائٹی کے افراد بھی شامل تھے۔ تاہم اعتزاز احسن نے وکلاء کو سیاسی جماعتوں کے خلاف نعرہ بازی سے باز رہنے کو کہا ہے۔ سندھ ہائی کورٹ بار میں وکلا نمائندوں کا اجلاس جمعرات کی صبح ہوا جس کے بعد وکلا جلوس کی شکل میں ایم اے جناح روڈ پر آئے اور کے ایم سی بلڈنگ کے سامنے دھرنا دیادیا۔ جس کی قیادت وکلاء رہنما منیر اے ملک اور رشید رضوی نے کی۔ اس دھرنے میں وکلاء کی تعداد کم اور سیاسی جماعتوں کے کارکنوں کی جماعت زیادہ ہے۔ اس موقع پر ٹر یفک مکمل طور پر بند تھی اور دوکانیں بھی جزوی طور پر بند رہی۔ملیر بار کے وکلاء نے بھی احتجاجی ریلی نکالی اور ملیر سٹی تھانے کے سامنے مظاہرہ کیا۔ پشاور کے وکلاء نے سرحد اسمبلی کے سامنے اور جسٹس چوک جی ٹی روڈ پر دھرنا دیا۔ جہاں پر وکلاء رہنما خطاب کیا اور شدید نعرہ بازی بھی کی۔ بلوچستان کے وکلا نے منان چوک جناح روڈ پر دھرنا دیا جس میں اے پی ڈی ایم کے اراکین نے بھی وکلاکے دھرنوں میں بھی بھرپور شرکت کی۔</TEXT>
