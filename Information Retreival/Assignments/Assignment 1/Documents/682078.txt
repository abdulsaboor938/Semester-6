<DOCNO>682078</DOCNO>
<HL>جسمانی و جنسی تشدد کے واقعات میں خطرناک حد تک اضافہ ہوا، یونیسف</HL>
<AUTHOR>روزنامہ پاکستان</AUTHOR>
<DATELINE> Pakistan 2014-09-07 04:31:14+05</DATELINE>
<TEXT>نیویارک(این این آئی)اقوام متحدہ کے ادارہ یونیسف نے کہاہے کہ نو عمر بچیاں دنیا میں کہیں بھی محفوظ نہیں،یونیسف کے مطابق دنیا بھر میں جسمانی اور جنسی تشدد کے واقعات میں خطرناک حد تک اضافہ ہوگیا۔ بیس سال کی بارہ کروڑ لڑکیوں کو جنسی حملوں اور زیادتی کا نشانہ بنایا گیا۔ایک سو نوے ممالک سے حاصل کیے گئے اعداد و شمار کے مطابق بیس برس کی بارہ کروڑ بچیاں جنسی زیادتی کا شکار ہوئیں۔2012میں پچانوے ہزار بچوں کو قتل کیا گیا۔ دو سے چودہ برس کے ہر دس میں سے چھ بچے اپنے نگرانوں کے ہاتھوں تشدد کا نشانہ بنے۔ یونیسف کے ایگزیکٹو ڈائریکٹر انتھونی لیک کے مطابق تشدد عمر، جغرافیہ، مذہب، نسل، اور مالی حدود سے ماورا ہے۔ یونیسف کی رپورٹ کے مطابق جنسی اور جسمانی تشدد کے واقعات گھروں، اسکولز اور کمیونیٹیز میں رونما ہوئے جہاں بچوں کو تحفظ دیا جانا چاہیئے۔ انٹرنیٹ کو بھی ان واقعات میں اضافے کا ذمہ دار قرار دیا گیا جہاں اہل خانہ، اساتذہ، پڑوسی، اجنبی اور دوسرے بچوں نے اس کا ارتکاب کیا۔ کچھ ممالک میں بچوں پر تشدد سماجی طور پر قابل قبول ہے اور متاثرین اس قدرخوفزدہ ہوتے ہیں کہ اکثراوقات وہ ان واقعات کو رپورٹ تک نہیں کرتے۔</TEXT>
