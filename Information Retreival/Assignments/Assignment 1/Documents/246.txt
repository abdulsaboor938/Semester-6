محکمہ وائلڈ لائف نے کچھووں کے خول اورپین گولین کی کھالوں کی اسمگلنگ ناکام بنادی
کراچی: محکمہ وائلڈ لائف سندھ نے خفیہ اطلاع پر چھاپہ مار کر 150 کلو گرام کچھوے کے خول اور 200 کلو گرام پین گولین کی کھالیں برآمد کرلیں۔ تفصیلات کے مطابق محکمہ وائلڈ کے کنورسیٹر تاج محمد شیخ کا کہنا ہے کہ یہ کارروائی کراچی کے علاقے کھڈا مارکیٹ میں خفیہ اطلاع پرکارروائی کرتے ہوئے عمل میں لائی گئی۔ ان کے مطابق یہ کارروائی ٹھٹھہ اور کراچی کی مشترکہ ٹیموں نے انجام دی ہے۔  کارروائی کے دوران برآمد ہونے والے کچھووں کے خول اور پین گولین کی کھالوں کی قیمت عالمی مارکیٹ میں 90 ہزار امریکی ڈالر یعنی ایک کروڑ 15 لاکھ رو پے پاکستانی سے زائد ہے۔ میڈیا کو جاری کردہ پریس ریلیز کے مطابق کارروائی کرنے والی ٹیم کی سربراہی عدنان حامد خان اور محمد عظیم خان برفت نے مشترکہ طور پر کی ، خفیہ اطلاع تھی کہ کھڈا مارکیٹ میں موجود ایک گاڑی میں یہ خول اور کھالیں موجود ہیں۔ محکمہ وائلڈ لائف کے مطابق برآمد شدہ کھالیں اور کچھوے کے خولوں کو چین برآمد کیا جانا تھا۔ کارروائی کے دوران کوئی بھی گرفتاری عمل میں نہیں آئی ہے اور اسمگلنگ کے اس واقعے میں ملوث ملزمان کی تلاش جاری ہے۔ comments
