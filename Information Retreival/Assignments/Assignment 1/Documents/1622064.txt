<DOCNO>1622064</DOCNO>
<HL>ازخود نوٹس کا سیزن: حکومتیں کہاں ہیں؟</HL>
<AUTHOR>نوائے وقت</AUTHOR>
<DATELINE> Pakistan 2018-02-01 05:06:17+05</DATELINE>
<TEXT>زینب کیس، میمو گیٹ ، فیک نیوزسکینڈل، عاصمہ قتل کیس، ایگزیکٹ جعلی ڈگری کیس، اسماء زیادتی کیس، نقیب اللہ محسودقتل کیس، ہسپتالوں میں ناقص سہولیات کیس، کٹاس راج مندر کیس اور درجن بھر چھوٹے بڑے کیسز میں مسائل کی طرف نشاندہی… موجودہ حکومتوں کی یہ وہ کارکردگی ہے جس پر چیف جسٹس سپریم کورٹ جسٹس میاں ثاقب نثار نے رواں سال(2018) کے ایک مہینے میں نوٹسز لیے۔ لیتے بھی کیوں نا! آج ہر ’’متاثرہ ‘‘ شخص یاتو چیف جسٹس کو پکار رہا ہے یا آرمی چیف کو… ایسے لگتا ہے جیسے عوام کا اعتماد اپنے منتخب کیے ہوئے نمائندوں سے اُٹھ گیا ہے۔ آپ گزشتہ ماہ کی درجن بھر پریس کانفرنس سن لیں، آپکو خود اندازہ ہو جائیگا کہ ملک کے حالات کیا ہیں؟ اور ہمارے حکمران سب اچھا کی خبر دے رہے ہیں۔ اسے میں از خود نوٹسز کا سیزن نہ کہوں تو اور کیا کہوں کہ گزشتہ پورے سال میں کم و بیش 33سوموٹو ایکشن لیے گئے ہیں۔ جو آئین کے آرٹیکل 3/184کے تحت انسانی حقوق کی خلاف ورزیوں پر عدالت عظمیٰ کی جانب سے لیے جاتے ہیں۔ اگر گزشتہ سال کی بات کی جائے تو چیف جسٹس نے پہلا ازخود نوٹس یکم جنوری کو اسلام آباد کے ایڈیشنل سیشن جج کے گھر کام کرنے والی کمسن ملازمہ طیبہ پر تشدد کے واقعے پر لیا ،جبکہ دوسرا ازخود نوٹس ملک بھر کے یوٹیلٹی سٹورز پر ناقص اور زائد المیعاد خوردنی تیل و گھی کی فروخت پر لیا،فاضل چیف جسٹس نے لاہور میں کمسن ملازمہ پر گھریلو تشدد،گھوٹکی سندھ میں 3سالہ بچی سے مبینہ زیادتی ،لاہور کے مختلف سرکاری ہسپتالوں میں وینٹی لیٹرز خراب ہونے ،غیر قانونی گردہ ٹرانسپلانٹ ،گنگا رام ہسپتال میں نومولود بچے کی تین انگلیاں کاٹنے کے واقعہ ،نادرا کی جانب سے شناختی کارڈزبلاک کرنے ،کراچی میں 6سالہ بچی طوبیٰ سے زیادتی ،راولپنڈی میں کمسن بچی کو جلانے ،جیکب آباد میں 2کمسن بچیوں کو ونی کرنے ،شیخوپورہ کے رہائشی شخص کو ملازمت کا جھانسا دے کر اسلام آباد لاکرایک نجی ہسپتال میں اس کا گردہ نکالنے کے واقعہ ،راولپنڈی ،اسلام آباد میں خواتین کی خرید وفروخت اور اسمگلنگ ،بنی گالہ اسلام آباد میں تجاوزات سے متعلق چئیرمین پی ٹی آئی عمران خان کے خط ،اسلام آبادکے علاقے نون میں ایک دس سالہ بچی سے چچا کی زیادتی ،عبدالولی خان یونیورسٹی مردان میں توہین مذہب کے نام پر ایک طالب علم مشال خان کے قتل ،سول ہسپتال مٹھی سندھ میں غذائی قلت کے باعث بچوں کی ہلاکت ،اسلام آباد ائیر پورٹ پر نارویجن نژاد خواتین پر سیکیورٹی اہلکاروں کے تشدد،عمر کوٹ سندھ میں جاگیردار کی جانب سے ایس ایچ او کو زمین پر بٹھا کرتھانے سے شرپسندوں کو فرار کرانے سے متعلق واقعے ،شیخوپورہ میں کمسن گھریلو ملازم کا ہاتھ کاٹنے ،کندھ کوٹ سندھ میں 12سالہ ملازمہ کو گھر کے افراد کی جانب سے زیادتی کا نشانہ بنانے، بحریہ انکلیو اسلام آباد میں ایک شو کے دوران سٹیج گرنے سے دو افراد کی ہلاکت ،سند ھ نواب شاہ میں 12سالہ سماعت سے محروم بچی کو جنسی زیادتی کا نشانہ بنانے ،پانامہ جے آئی ٹی ممبران کو دھمکیاں دینے سمیت کئی زخود نوٹسز شامل ہیں۔چیف جسٹس نے مذکورہ معاملات پر سوموٹو ایکشن لیتے ہوئے متعلقہ محکموں کو احکامات جاری کرتے ہوئے عوام کو ہر ممکن ریلیف فراہم کرنے کی کوشش کی۔ لیکن حد تو یہ ہے کہ حکمران کہاں ہیں؟ اور جس ملک میں وزیر خزانہ کی دولت 16سال میں 91گنا بڑھ جائے، ن لیگ جیسی بڑی سیاسی جماعت عدالتی نااہل کو اپنا صدر بنانے پر فخر کرے،ان کائونٹر اسپیشلسٹ خود ان کائونٹر سے بچنے کیلئے ملک سے فرار ہونے کی کوشش میں ناکام ہو کر زیر زمین چلا جائے، ہسپتالوں کے ویسٹ سے سستے برتن بنتے اور تل کر بکتے ہوں،پی ایچ ڈیز سرقہ بازی فرمائیں، ڈالروں میں کھرب پتی حکمران غریب ترین عوام کے مال پر ذاتی گھروں کے گرد حفاظتی حصار کھڑے کرنے پر کروڑوں روپے خرچ کر کے اپنی دیانت کی قسمیں کھائیں، جہاں اقامے، شجرے بن جائیں ، دودھ میں زہر ملا دیں،مرچوں میں اینٹیں پیس کر ڈال دی جائیں، لائف سیونگ ڈرگز زندگی کیلئے خطرہ بن جائیں، امتحانی مراکز نیلام ہوں اور پرچے آئوٹ ہو جائیں، رشتے سے انکار پر گولیاں مار دی جائیں، مہنگی کھال والے گدھے کا سستا گوشت ’’مٹن‘‘ کے بھائو بکے، فیکٹریوں کے زہریلے پانی سے سبزیاں تیار ہور ہی ہوں، بینگن جیسی سبزی پر سپرے کرکے بیچا جائے۔ تربوز کو سرخ رنگ کے انجکشن لگائے جاتے ہوں، غلیظ ترین سیریل کلر روحانی محفلوں میں اسٹیج سیکرٹری ہو، رشوت کا لین دین ٹی وی اشتہاروں کا عنوان بن جائے، سب سے بڑی سیاسی جماعت ہونے کے دعویدار سرعام کنڈے لگا کر بجلی چوری کریں، اسکولوں میں مویشی بندھے ہوں، ایم اے اقتصادیات نے کبھی ایڈم سمتھ اور مالتھس کے نام نہ سنے ہوں، ماس کمیونیکیشن کے طلبہ قرۃ العین حیدر، عبداللہ حسین، عصمت چغتائی، منٹو، کرشن چندر، راجندر سنگھ بیدی کے ذکر پر ہونق دکھائی دیں ، نامور ریستورانوں کے کچن بدبودار اور گندگی کے ڈھیر ہوں، گنا کپاس کے حصے کی زمینیں کھا جائے، تخمینے اس بات کے لگائے جاتے ہیں کہ سینیٹ الیکشن میں ہونیوالے ہارس ٹریڈنگ کا حجم کیا ہوگا؟ پنجاب کی 6جیلوں کے اندر بچوں سے زیادتی میں ملوث 3865 افراد موجود ہوں، عدالتی کیسز تین تین نسلوں تک نیند سے بیدار نہ ہوں۔100سال بعد کسی کیس کا حل نکال لیا گیا ہو وہاں ہزاروں قسم کے ازخود نوٹسز لیے جانے ابھی باقی ہوتے ہیں۔ چیف جسٹس صاحب سے گزارش ہے کہ اگر عوامی ایشوز پر نوٹس لینا اُن کی ذمہ داریوں میں شامل ہے تو خدارا میگا کرپشن سکینڈل میں ملوث 100سے زائد بڑے سیاستدانوں کو پکڑا جائے کیوں کہ نیب کے پاس بہت سے ایسے کیسز ہیں جو التواء کا شکار ہیں، کیسز کے ملزمان باہر جاچکے ہیں۔ ان پر کوئی کارروائی نہیں کی جارہی، کوئی کام نہیں کیا جا رہا اور نہ ہی اُن کے ریڈوارنٹ جاری ہوئے ہیں۔ سپریم کورٹ کو چاہیے کہ جو لوگ ملک کی دولت لوٹ کر باہر چلے گئے ہیں اُن پر کب ہاتھ ڈالا جائے گا۔ اس پر حکومت کی بھی جواب طلبی ہونی چاہیے۔ کیوں کہ یہ حکومت اور نیب کی ملی بھگت رہی ہے اور یہی وہ راستہ ہے جس کی وجہ سے ملک میں احتساب کا نظام کمزور ہوتا ہے۔ اور لوگوں کے اندر وہ خوف نہیں ہوتا کیوں کہ انہیں علم ہوتا ہے کہ وہ کروڑوں روپے کرپشن کرکے لاکھوں روپے پلی بارگیننگ کے ذریعے نیب کے ساتھ اونے پونے میں ڈیل کرکے دوبارہ کرپشن کے کاموں میں سہولت کاری کاکام سرانجام دینا شروع کردیتے ہیں۔ چیف جسٹس صاحب کو اس حوالے سے پنجاب میں بھی نظر دوڑانی چاہیے اور کم از کم اس حکومت کے دور میں ہوئے پولیس مقابلوں کا ریکارڈ نکالنا چاہیے اور دیکھنا چاہیے کہ کس پولیس مقابلے کا ذمہ دار کون تھا اور اس کا فائدہ کس کو ہوا ہوگا۔ پاکستان میں ذخیرہ اندوزی تو ہے ہی، مگر اُس ذخیرے میں ملاوٹ کرنے والوں کی بھی خبر لینے کی ضرورت ہے، جو ہمیں اور ہمارے بچوں کو کیمیکل ملی خوراک کھلا رہے ہیں۔ آپ کا گزشتہ سال دودھ میں ملاوٹ کے حوالے سے ایک احسن اقدام تھا، مگر اسکے بعد آپ کو اس چیز کا نوٹس لینا چاہیے کہ کیا ملاوٹ ختم ہوگئی؟ پنجاب فوڈ اتھارٹی غیر رجسٹرڈ فوڈ اداروں کے خلاف کیا کارروائی عمل میں لا رہی ہے؟ کیا یہ ایک المیہ نہیں شہر میں لایا جانیوالا ہزاروں من ناقص اور غیر معیاری دودھ ضائع کر دیا جاتا ہے، مگر اگلے دن وہی سپلائی کمپنیاں پوری آب و تاب سے شہر میں داخل بھی ہو رہی ہوتی ہیں اور عوام وہی دودھ پی بھی رہے ہوتے ہیں۔ کیا حکومت ایسا کوئی نظام نہیں بنا سکتی کہ شہروں میں آنے والی دودھ کی گاڑیاں دودھ کی چیکنگ کے بعد شہر میں داخل ہوں، کیوں کہ جب تک چیک اینڈ بیلنس کا نظام ٹھیک نہیں ہوگا، ہم کبھی ترقی نہیں کر سکیں گے۔ ہم کچھ دن بعد ان از خود نوٹسز کو بھی بھول جائیں گے اور نظام وہیں کا وہیں رہے گا۔ کیا ہی اچھا ہو کہ ایک دو کیسز میں چیف جسٹس صاحب کسی ملاوٹ کرنے والے، جھوٹے پولیس مقابلے کرنے والوں، ہماری بچیوں پر غلط نظر رکھنے والوں اور قومی دولت لوٹنے والے لٹیروں کو عبرت کا نشان بنا دیں تاکہ وہ ٹیسٹ کیس کے طور پر ہمیشہ یاد رکھے جائیں۔</TEXT>
