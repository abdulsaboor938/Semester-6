<DOCNO>2443151</DOCNO>
<HL>انٹرپول کے ذریعے انتہائی مطلوب افراد کی گرفتاری کا فیصلہ</HL>
<AUTHOR>اردو پوائنٹ</AUTHOR>
<DATELINE> Pakistan 2006-10-02 23:35:59+05</DATELINE>
<TEXT>اسلام آباد (اُردو پوائنٹ اخبار تازہ ترین۔2اکتوبر۔2006ء) وزات داخلہ نے انٹرپول کے ذریعے دیگر ملکوں کے ساتھ تعاون بڑھانے اورانسانی سمگلنگ میں ملوث انتہائی مطلوب ملزمان کی گرفتاری کیلئے فوری اقدامات کافیصلہ کیاہے۔ تفصیلات کے مطابق گزشتہ روز وزارت داخلہ اسلام آباد میں آفتاب شیرپاؤ کی زیر صدارت ایف آئی اے کی کارکردگی کا جائزہ لینے کیلئے اجلاس ہوا جس میں ادارے کے امیگریشن، انٹیلیکچول پراپرٹی رائٹس، انسانی سمگلنگ، سپیشل انوسٹی گیشن سیل اور دیگر شعبوں کے بارے میں بریفنگ دی گئی۔ ڈی جی ایف آئی اے طارق پرویزنے ادارے کی رواں سال کی کارکردگی رپورٹ بھی پیش کی۔ ذرائع کے مطابق اجلاس کو بتایا گیا کہ اس سال ایف آئی اے نے مختلف مقدمات میں مطلوب 600 جبکہ انسانی سمگلنگ میں ملوث 800 ملزمان کو گرفتار کیا ہے۔ () وزارت داخلہ کے ذرائع نے نجی ٹی وی کو بتایا کہ ایف آئی اے کی ری ویمپنگ اور کارکردگی بہتر بنانے کے سلسلے میں وزیراعظم شوکت عزیز کو سفارشات آج منگل کو پیش کی جائیں گی۔ اجلاس میں وزیرداخلہ نے انسانی سمگلنگ کی روک تھام کیلئے قومی ایکشن پلان پر سختی سے عملدرآمد اورانتہائی مطلوب انسانی سمگلروں کی فوری گرفتاری کی ہدایات جاری کیں۔ وزیرداخلہ نے کہا کہ ادارے میں میرٹ پر اہل اورمحنتی افسران کاتقرر کیا جائے۔</TEXT>
