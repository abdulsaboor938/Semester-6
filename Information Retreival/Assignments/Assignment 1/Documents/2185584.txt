<DOCNO>2185584</DOCNO>
<HL>بدترین لوڈشیڈنگ پر مظاہرے‘ توڑ پھوڑ پنجاب میں ٹیکسٹائل ملز کی ایک شفٹ کی بجلی بند</HL>
<AUTHOR>نوائے وقت</AUTHOR>
<DATELINE> Pakistan 2013-04-09 05:03:47+05</DATELINE>
<TEXT>لاہور+ گوجرانوالہ (نیوز رپورٹر+ نمائندہ خصوصی+ نوائے وقت رپورٹ) بدترین لوڈشیڈنگ کیخلاف کئی شہروں میں مشتعل عوام نے مظاہرے کئے اور ٹائر جلاکر سڑکیں بلاک کر دیں۔ رحیم یار خان میں مظاہرین نے واپڈا آفس پر دھاوا بول دیا اور شیشے اور سامان توڑ ڈالا جبکہ چیئرمین اپٹما کا کہنا ہے کہ واپڈا نے پنجاب میں ٹیکسٹائل ملز کی ایک شفٹ کی بجلی بند کر دی ہے اور آج سے باقی شفٹوں کی بجلی بند کرنے کی دھمکی دی ہے جس پر صنعتکاروں نے احتجاجی تحریک چلانے کا اعلان کر دیا جبکہ واپڈا ترجمان کا کہنا ہے کہ غیرمعینہ مدت تک کیلئے بجلی بند کرنے کی دھمکی نہیں دی گئی۔ تفصیلات کے مطابق ملک بھر میں لوڈشیڈنگ کا دورانیہ بڑھ کر 21گھنٹے تک جا پہنچا جس سے نظام زندگی مفلوج، کاروبار تباہ ہو گئے، ہزاروں مزدور گھروں میں بیٹھ گئے جس سے انکے چولہے بھی ٹھنڈے پڑ گئے، لاہور سمیت ملک کے بیشتر شہروں میں بجلی کی لوڈشیڈنگ کا دورانہ بڑھ گیا۔ وزارت پانی و بجلی کے مطابق ملک میں بجلی کا شارٹ فال 5ہزار میگاواٹ اور طلب 13ہزار میگاواٹ ہے جبکہ پیداوار 9 ہزار میگاواٹ ہے۔ جس کی وجہ سے لوگ پینے کے پانی تک سے محروم ہو گئے جبکہ کاروبار زندگی ٹھپ ہو کر رہ گیا۔ ترجمان واپڈا رانا عابد کے مطابق آئی پی پیز سے 5010، جینکوز سے 1490 اور ہائیڈل پیداوار 2600 میگاواٹ ہو گئی ہے جبکہ حبکو اور پاک جن پاور ہاﺅسز کو تیل کی سپلائی بڑھ گئی ہے۔ رحیم یار خان کے علاقے منٹھار میں 20گھنٹے سے زائد لوڈشیڈنگ کے خلاف شہریوں نے میسپکو کمپلیکس کے سامنے مظاہرہ کیا۔ مشتعل مظاہرین نے میسپکو کمپلیکس میں توڑ پھوڑ کی ، کمپلیکس کی املاک کو نقصان پہنچایا۔ گوجرانوالہ سے نمائندہ خصوصی کے مطابق غیر اعلانیہ بدترین لوڈشیڈنگ کے خلاف سینکڑوں شہریوں نے گیپکو آفس کے باہر احتجاجی مظاہرہ کر کے جی ٹی روڈ کو ہر قسم کی ٹریفک کے لئے بند کر دیا۔ شہری علاقوں میں اٹھارہ سے بیس جبکہ دیہاتی علاقوں میں بیس سے بائیس گھنٹے لوڈشیڈنگ کی جا رہی ہے جس سے معمولات زندگی بری طرح متاثر ہو چکی ہے، اس بدترین لوڈشیڈنگ کے خلاف سینکڑوں شہریوں اور دیہاتیوں نے گوندلانوالہ چوک سے ریلی نکالی جو جی ٹی روڈ سے ہوتی ہوئی گیپکو آفس پہنچی جہاں مظاہرین نے شدید نعرے بازی کی اور دھرنا دیا، معمولات زندگی مفلوج ہو کر رہ گئے ہیں اور گھروں میں بچے پینے کے پانی کو بھی ترس گئے ہیں۔ نیوز رپورٹر کے مطابق تقسیم کا ر کمپنیاں فورس لوڈشیڈنگ کا سہارا لے رہیںہیں۔ شہروں اور دیہات میں ایک گھنٹہ بجلی آتی ہے اور مسلسل 5سے 6گھنٹے بجلی بند رہتی ہے۔ لاہور کے مختلف علاقوں میں بجلی کی بندش کا دورانیہ15گھنٹے تک ہے اس کے برعکس واپڈا ترجمان کا کہنا ہے کہ بجلی کی پیداوارمیں نمایاں بہتری ہوئی ہے۔اوچ پاور ہاﺅس سے بجلی کی پیداوار بحال ، 550میگاواٹ بجلی پیدا ہورہی ہے۔ ذرائع کے مطابق واپڈا کی طرف سے طلب اور رسد میں جو فرق ظاہر کیا جا رہا ہے حقیقت میں وہ کہیں زیادہ ہے۔ ڈسٹری بیوشن کمپنیوں کی طرف سے چیئرمین واپڈا کی واضح ہدایات کے باجود غیراعلانیہ لوڈشیڈنگ کے خاتمے کےلئے عملی اقدامات نہیں اٹھائے جا سکے جبکہ لوڈ مینجمنٹ شیڈول بھی مرتب نہیں کیا جا سکا۔ ایک ذرائع کے مطابق طلب و رسد میں 60فیصد تک کا فرق آچکا ہے۔ نیشنل ٹرانسمیشن اینڈ ڈسپیچ کمپنی کے ذرائع نے بتایا سات ہزار میگا واٹ میں سے سات سو میگا واٹ کراچی الیکٹرک سپلائی کمپنی کو چلے جاتے ہیں، چنانچہ قومی سطح پر بجلی کی فراہمی میں دس فیصد تک کی کمی واقع ہو جاتی ہے۔ ملک بھر میں عام صارف کے لئے محض تین ہزار میگاواٹ کی بجلی ہی دستیاب ہوتی ہے جبکہ چیئرمین اپٹما نے کہا ہے کہ ہماری اربوں روپے کی برآمدات متاثر ہونگی۔ حکومت اقدامات کرے، ٹیکسٹائل انڈسٹری بند ہو رہی ہے، نگران حکومت غلط فیصلے کر رہی ہے ان پر نظرثانی کی جائے، بجلی کی بندش کے خلاف اپٹما احتجاج کرے گی۔ آل پاکستان ملز ایسوسی ایشن کے چیئرمین احسن بشیر نے دیگر ساتھیوں کے ہمراہ پریس کانفرنس کرتے ہوئے کہاکہ بجلی کی بندش کی وجہ اربوں روپے کی برآمدات متاثر ہوئی ہے، پہلے انڈسٹری کو ایک شفٹ کیلئے بجلی بند کر دی گئی ہے جو 8روز سے جاری ہے اور تقریباً پنجاب میں انڈسٹری بند ہونے جا رہی ہے۔ اتنی طویل لوڈشیڈنگ برداشت نہیں کرینگے اور اس کیلئے بھرپور احتجاجی تحریک چلائی جائیگی جبکہ واپڈا نے کہا ہے کہ اپٹما کیلئے 6گھنٹے کی عارضی لوڈشیڈنگ چند روز کیلئے ہے صورتحال بہتر ہوتے ہی اپٹما کی بجلی مکمل بحال کرا دینگے۔ ثنا نیوز کے مطابق بجلی کی طویل لوڈشیڈنگ کے خلاف شہریوں نے خضدار پریس کلب کے سامنے احتجاجی مظاہرہ کیا۔ شیخوپورہ سے ہمارے نامہ نگار خصوصی کے مطابق شہر اور اس کے گردونواح میں دن بدن بجلی کی لوڈ شیڈنگ میں کوخوفناک حد تک اضافہ سے عوام میں سخت بے چینی پیداہو گئی ہے، لوڈشیڈنگ کے خلاف شہر کے پانچ مختلف مقامات پر احتجاجی مظاہرے کئے گئے جہاں لوگوں نے نگران حکومت کے خلاف سخت نعرہ بازی کی ۔ ننکانہ صاحب سے نمائندہ نوائے وقت کے مطابق ننکانہ صاحب سے نمائندہ نوائے وقت کے مطابق شہر میں لوڈشیڈنگ کا دورانیہ 20جبکہ دیہات میں 22گھنٹے سے بھی تجاوز کرگیا ہے ایک گھنٹہ لائٹ آنے کے بعد مسلسل 6,6گھنٹے بجلی کی غیراعلانیہ لوڈ شیڈنگ سے کاروبارزندگی بری طرح مفلوج ہوکر رہ گئی ہے ۔ بجلی کی غیر اعلانیہ اور طویل لوڈشیڈنگ کے باعث گھروں میں خواتین، بچوں اور بوڑھوں کو شدید مشکلات کا سامنا کرنے کے علاوہ مساجد میں نمازیوں کو وضو کے لئے بھی پانی میسر نہ ہے۔ حافظ آباد اور کامونکے میں گذشتہ روز بھی اٹھارہ، اٹھارہ گھنٹے کی غیراعلانیہ لوڈشیڈنگ کا سلسلہ جاری رہا جس سے نظام زندگی مفلوج ہو گیا۔ نوائے وقت نیوز کے مطابق وفاقی وزیر پانی و بجلی ڈاکٹر مصدق ملک نے کہا ہے کہ سسٹم میں 1500میگاواٹ بجلی شامل ہو گئی ہے۔ متاثرہ پاور پلانٹس گیس کی فراہمی بہتر ہو رہی ہے۔ تھرمل پاور ریکونٹس کو تیل کی فراہمی بڑھائی جا رہی ہے۔ ملک میں بجلی کی پیداوار 9200میگاواٹ تک پہنچ گئی۔ لوڈشیڈنگ</TEXT>
