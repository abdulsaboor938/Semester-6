<DOCNO>1469375</DOCNO>
<HL>میانوالی: غیرقانونی طور پر بیرون ملک جانے کی کوشش کرنے والے 100 افراد گرفتار</HL>
<AUTHOR>نوائے وقت</AUTHOR>
<DATELINE> Pakistan 2018-10-06 04:20:42+05</DATELINE>
<TEXT>لاہور(خبرنگار)انسانی سمگلنگ کی روک تھام کے حوالے سے وزیر اعلیٰ عثمان بزدار کی خصوصی ہدایات پر عمل کرتے ہوئے ڈی پی او میانوالی سید کرار حسین نے ایف آئی اے کی ٹیم کے ساتھ بڑی کارروائی کرتے ہوئے غیر قانونی طورپر بیرون ملک جانے کی کوشش کرنے والے 100افراد کو گرفتار کر لیا ہے۔ پکڑے جانے والے ان افراد میں 31بچے بھی شامل ہیں ۔ کارروائی چیک پوسٹ کچہ پکہ موڑ کندیاں میں کی گئی۔ تمام افراد تفتیش کیلئے ایف آئی اے کے حوالے کردیا گیا۔پکڑے گئے افراد سے ابتدائی تفتیش میں 15انسانی سمگلر ز کی معلومات بھی ایف آئی اے کو حاصل ہو چکی ہیں۔ ڈی پی او میانوالی کرار حسین نے بتایا کہ انسانی سمگلرز کے خلاف یہ کارروائی وزیر اعلیٰ پنجاب کی ہدایت پر کی گئی ہے۔ انسانی سمگلنگ کے اس واقعہ میں ایک ہی ٹرانسپورٹ کمپنی کی تین بسیں استعمال کی گئیں جنہیںقبضے میں لے لیا گیا ۔ پکڑے جانے والے تمام افراد کا تعلق گجرات ، منڈی بہائوالدین اور حافظ آباد سے ہے ۔ ابتدائی معلومات کی روشنی میں ایجنٹ مافیا نے خطیر رقم کے عوض مذکورہ غیر قانونی طور پر بیرون ملک جانے والے افراد کو براستہ ایران اور ترکی ، یونان سمگل کرنا تھا۔ پکڑے گئے افراد میں 9سال سے کم عمر بچے بھی شامل ہیں۔یاد ر ہے کہ اس واقعہ سے قبل 2اکتوبر کو بھی میانوالی پولیس نے ایف آئی اے سے مل کر اسی طرح کی ایک اور انسانی سمگلنگ کی کوشش نا کام بنائی تھی ۔ سید کرار حسین نے اس عزم کا اعادہ کیا کہ وزیر اعلیٰ کی ہدایت کے مطابق میانوالی کے راستے بلوچستان اورایران انسانی سمگلنگ کو نا ممکن بنادیا جائیگا۔</TEXT>
