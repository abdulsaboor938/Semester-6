اسٹیٹ آف دی آرٹ ڈائلیسز سینٹر میں مریضوں کا مفت علاج کیا جائے گا، ملک ریاض
راولپنڈی : چیئرمین بحریہ ٹاؤن ملک ریاض نے کہا ہے کہ اسٹیٹ آف دی آرٹ ڈائلیسز سینٹرمیں مریضوں کا مفت علاج کیا جائے گا، ہم نیا پاکستان بنانے والوں کے ساتھ ہیں۔ ان خیالات کا اظہار انہوں نے بحریہ ٹاؤن فیز ایٹ راولپنڈی میں اسٹیٹ آف دی آرٹ ڈائلیسز سینٹر کی افتتاحی تقریب کے موقع پر میڈیا سے گفتگو کرتے ہوئے کیا۔ ملک ریاض نے کہا کہ چوتھے ڈائلیسز یونٹ کے افتتاح کی بہت خوشی ہے، اس سینٹر میں مریضوں کا مفت علاج کیا جائے گا، اس کے بعد15بستروں پر مشتمل ایمرجنسی کا بھی افتتاح کریں گے۔  چیئرمین بحریہ ٹاؤن کا ایک سوال کے جواب میں کہنا تھا کہ غریب لوگوں کی سہولت کیلئے جو ہوسکا وہ کریں گے، سوشل میڈیا کو اپنا اور مجھے اپنا کام کرنے دیں، میں غریبوں کی بات کرتا ہوں،اسپتال سب غریبوں کیلئے ہیں، یہاں جگر اور گردوں کی پیوند کاری (کڈنی ٹرانسپلانٹ) اور بائی پاس کی سہولتیں موجود ہیں۔ انہوں نے بتایا کہ روزانہ کی بنیاد پر800مریضوں کا علاج ہورہاہے، لندن میں انجیوگرام میں5سے6ہزار پاؤنڈ لگتے ہیں، جبکہ بحریہ ٹاؤن غریب عوام کو یہی سہولت پاکستان میں کم پیسوں میں دے رہا ہے، لاہور، کراچی ،جہلم ، راولپنڈی میں ایسے اسپتال بناچکے ہیں،ملک بھر میں ایسے200اسپتال بنانا چاہتے ہیں۔ چیئرمین بحریہ ٹاؤن کا مزید کہنا تھا کہ ہم نیا پاکستان بنانے والوں کے ساتھ ہیں بحریہ ٹاؤن کی مسجد دنیا میں پاکستان کی پہچان ہوگی، مسجد اس سال مکمل ہوگی، 8لاکھ نمازیوں کی گنجائش ہے۔  comments
