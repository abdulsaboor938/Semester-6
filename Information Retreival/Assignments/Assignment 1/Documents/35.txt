وفاقی دارالحکومت میں دفعہ 144 نافذ
﻿اسلام آباد: وفاقی دارالحکومت اسلام آباد میں دفعہ 144 نافذ کردی گئی۔ انتظامیہ کی جانب سے مخصوص مقامات پر پرامن احتجاج کی اجازت ہوگی۔ تفصیلات کے مطابق ضلعی انتظامیہ نے اسلام آباد میں دفعہ 144 نافذ کرتے ہوئے کہا ہے کہ کسی بھی جگہ احتجاج کرنے کے لیے این او سی کا حصول لازمی ہے۔ ضلعی انتظامیہ کی جانب سے اسلام آباد کے مختلف مقامات پر مظاہرہ کرنے والے افراد کو مراسلہ بھی بھیجا گیا ہے جس میں مظاہرین کو آخری وارننگ دی گئی۔ مراسلے میں کہا گیا ہے کہ کسی بھی جگہ احتجاج کے لیے این او سی کا ہونا لازمی ہے، بغیر اجازت لیے احتجاج کرنے پر قانونی کارروائی کی جائے گی۔ ڈسٹرکٹ مجسٹریٹ کی جانب سے واضح کیا گیا ہے کہ مظاہرین کو تاحال کسی قسم کا این او سی جاری نہیں کیا گیا، خلاف ورزی کرنے والوں سے آہنی ہاتھوں سے نمٹا جائے گا۔ خیال رہے کہ ملک کی موجودہ صورتحال کے پیش نظر گزشتہ روز صوبہ سندھ میں بھی دفعہ 144 نافذ کردی گئی تھی۔ سندھ حکومت کی جانب سے جاری کردہ نوٹیفکیشن میں کہا گیا کہ دفعہ 144 کے تحت صوبے بھر میں اسلحہ لے کر چلنے اور جلسے جلوسوں پر پابندی عائد رہے گی۔ صوبائی حکومت نے آئندہ 10 روز تک کے لیے صوبے بھر میں ڈبل سواری پر بھی پابندی عائد کردی ہے۔ comments
