سندھ حکومت نے کراچی میں سندھیوں کے خلاف وال چاکنگ کا نوٹس لے لیا
کراچی: سندھ حکومت نے کراچی میں سندھیوں کے خلاف وال چاکنگ کا نوٹس لے لیا، وزیرِ زراعت اسماعیل راہو نے کہا کہ ہم سندھیوں کے خلاف وال چاکنگ کی پُر زور مذمت کرتے ہیں۔ تفصیلات کے مطابق سندھ اسمبلی میں سہیل انور سیال کے اشتعال انگیز تقریر کے بعد شہر کی دیواروں پر سندھیوں کے خلاف چاکنگ کی گئی، جس پر سندھ حکومت نے فوری نوٹس لے لیا ہے۔ سندھی مہاجر آپس میں بھائی ہیں: اسماعیل راہو محکمہ زراعت کے وزیر اسماعیل راہو نے وال چاکنگ کی مذمت کرتے ہوئے کہا کہ سندھی اور مہاجر آپس میں بھائی ہیں، کچھ لوگوں سے کراچی کا امن برداشت نہیں ہوتا۔ اسماعیل راہو کا کہنا تھا کہ کچھ لوگ ہمیں آپس میں لڑانا چاہتے ہیں، ہم ایسا نہیں ہونے دیں گے، قانون نافذ کرنے والے ادارے ایسی گھٹیا حرکت کے خلاف کارروائی کریں۔ خیال رہے کہ دو روز قبل سندھ اسمبلی سے خطاب کرتے ہوئے سہیل انور سیال کا کہنا تھا کہ ہندوستان سے آنے والوں کو ہم پال رہے ہیں، ان لوگوں کو ہم نے پناہ دی، ان کو گھر، زمینیں اور اناج دیا۔ غیر ذمہ دارانہ بیان، بلاول بھٹو کی سہیل انور سیال کو سخت وارننگ انور سیال کے خطاب کو پی پی چیئرمین بلاول بھٹو زرداری نے غیر ذمہ دارانہ قرار دیتے ہوئے انھیں سخت وارننگ جاری کی، پی پی چیئرمین نے سخت ناراضی کا بھی اظہار کیا۔ دوسری طرف ایم کیو ایم کے رہنما فاروق ستار نے ردِ عمل دیتے ہوئے کہا تھا کہ سہیل انور سیال نے معافی نہیں مانگی تو پیر کو احتجاج کریں گے، ان کے بیان کی سخت الفاظ میں مذمت کرتاہوں، پی پی واضح کرے یہ سہیل انور سیال کا بیان ہے یا پارٹی پالیسی؟ comments
