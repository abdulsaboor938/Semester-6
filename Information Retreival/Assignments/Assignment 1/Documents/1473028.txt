<DOCNO>1473028</DOCNO>
<HL>معاشرے کی اصلاح کے تقاضے</HL>
<AUTHOR>نوائے وقت</AUTHOR>
<DATELINE> Pakistan 2018-09-29 04:29:08+05</DATELINE>
<TEXT>مکرمی !وطن عزیز بے شمار گوناگوں مسائل سے دوچارہے۔ آج ہمارے معاشرے میں غیرت کے نام پر بے گناہ خواتین کو قتل کرنا شیوہ بن چکا ہے۔ ہمارے معاشرے میں دن بدن معصوم بچوں کو جنسی تشدد کا نشانہ بنا کر بڑی بے رحمی سے قتل کر دیا جاتا ہے۔ پاکستان تو ا س مقصد لئے معرض وجود میںآیا تھا کہ یہاں پر ہر انسان کو اپنے عقیدے کے تحت رہن سہن کا آزاد ماحول میسر ہوگا۔ انسانی جانوں کو تحفظ ملے گا۔ بے گناہ بچے اور بچیاں جنسی تشدد کا شکار نہیں ہونگے مگر افسوس یہاں تو قبل از اسلام کا دور جاہلیت لوٹ آیا ہے۔ کیا ہمارے ادارے اس قدر بے بس ہو چکے ہیں کہ ان اوباشوں کو لگام دینے کیلئے کوئی حکمران ہمت نہیں کرتا۔ نئی حکومت سے گزارش ہے کہ جنسی تشدد‘ بچوں پر ظلم و تشدد کے واقعات کی روک تھام کی جائے۔ اب ضرورت ہے کہ صحیح اسلامی فلاحی معاشرے اور ریاست مدینہ کی طرز کے پاکستان میں ایسے واقعات کی مؤثر روک تھام کی جائے۔ مجرموں کو اعتراف جرم کے فوراً بعد سرعام متعلقہ ضلعوں میں پھانسی پر لٹکا دیا جائے۔(چودھری تصور اقبال بھون۔ حافظ آباد)</TEXT>
