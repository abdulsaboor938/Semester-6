<DOCNO>2655795</DOCNO>
<HL>پارلیمنٹ خواتین کو بااختیار بنانے اور معاشرے میں انکا جائز مقام دینے کیلئے پرعزم ہے ،پرویز رشید،جرگہ سسٹم کے حوالے سے سپریم کورٹ کے فیصلہ کی روشنی میں قانون سازی کی جائیگی،وفاقی وزیر اطلاعات کاسینیٹ میں جواب</HL>
<AUTHOR>اردو پوائنٹ</AUTHOR>
<DATELINE> Pakistan 2014-03-07 19:36:35+05</DATELINE>
<TEXT>اسلام آباد(اُردو پوائنٹ اخبار تازہ ترین۔7مارچ۔2014ء) وفاقی وزیر اطلاعات وقانون و انصاف و انسانی حقوق پرویز رشید نے کہاہے کہ پارلیمنٹ خواتین کو بااختیار بنانے اور معاشرے میں انکا جائز مقام دینے کیلئے پرعزم ہے ۔ جرگہ سسٹم کے حوالے سے سپریم کورٹ کے فیصلہ کی روشنی میں قانون سازی کی جائیگی۔ جمعہ کو چیئرمین نیئر حسین بخاری کی زیر صدارت اجلاس میں سینیٹر فرح عاقل کے توجہ دلاؤ نوٹس کا جواب دیتے ہوئے وفاقی وزیر اطلاعات و قانون و انصاف پرویز رشید نے کہا کہ پارلیمنٹ کے دونوں ایوان خواتین کو بااختیار بنانے اور معاشرے میں انکا جائز مقام یقینی دلانے کی قانون سازی کیلئے پرعزم ہے ۔ اٹھارویں ترمیم کے بعد خواتین کا محکمہ صوبوں کے حوالے کر دیا گیا ہے مگر وفاقی حکومت کی کوشش رہی ہے کہ خواتین کو زیادہ بااختیار بنانے،معاشرے میں انکے حقوق واحترام کے تحفظ ،کردار کو تسلیم کرنے اور پارلیمان و اداروں میں ان کا کردار بڑھانے کیلئے اقدامات کر رہی ہے ۔ () انہوں نے کہا کہ جرگہ سسٹم کے حوالے سے سپریم کورٹ کے فیصلہ کی روشنی میں قانون سازی کی جائیگی۔ قبل ازیں سینیٹر فرح عاقل نے توجہ دلاؤ نوٹس پر اظہار خیال کرتے ہوئے کہا ک ہہم جرگہ سسٹم کے خلاف نہیں مگر جرگوں میں مردوں کی غلطیوں کی سزا کے طور پر عورتوں اور بچیوں کے حقوق کی خلاف ورزی کے واقعات قابل تشویش ہیں ۔ انہوں نے کہا کہ جرگوں میں خاندانوں کے باہمی تنازعات کے فیصلوں کی بھینٹ عورت کو چڑھایا جا رہا ہے ۔ معاشرے میں مردوں کا عورتوں بارے رویہ حوصلہ افزاء نہیں حتی کہ پارلیمنٹ تک میں خواتین کی حوصلہ افزائی نہیں کی جاتی۔</TEXT>
