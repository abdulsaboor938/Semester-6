<DOCNO>497790</DOCNO>
<HL>اسلام عورتوں کے حقوق کا سب سے بڑا محافظ ہے،پروفیسر ساجد میر</HL>
<AUTHOR>روزنامہ پاکستان</AUTHOR>
<DATELINE> Pakistan 2016-03-09 03:57:02+05</DATELINE>
<TEXT>لاہور ( نمائندہ خصوصی) امیر مرکز ی جمعیت اہل حدیث پاکستا ن سینیٹر پروفیسر ساجد میرنے کہا ہے کہ ہندوستان میں عورتوں کو خاوند وں کے ساتھ زندہ جلایا جاتا ہے لیکن کبھی مغربی میڈیا ہندومعاشرے کو خواتین کا دشمن قرار نہیں دیتا۔ آزادی حقوق نسواں کی ساری یلغاراورنزلہ اسلام کے خلاف نکلتا ہے۔اسلام عورتوں کے حقوق کا سب سے بڑا محافظ ہے ان خیالات کا اظہار انہو ں نے خواتین کے عالمی دن کی مناسبت سے اپنے بیان میں کیا۔انہوں نے کہا کہ اسلام میں عورتوں کو وراثت سے محروم کرنا،مارنا پیٹنا،بے جاالزام لگانا، مال پرقبضہ کرنا ،بے جا طلاق دینا، جبری شادی کرنا، ونی کی بھینٹ چڑھانا،کاری کرنا اور اسکی شادی قرآن سے کرنے کی قطعا گنجائش نہیں۔عورتوں کو عزت واحترام دینے والا اسلام آج پوری دنیا میں مورد الزام ٹھہرایا جاتا ہے،جو مذہب عورت کے حق میں متعصب ہے اسے آج عورت کے خلاف متعصب سمجھا جاتا ہے۔</TEXT>
