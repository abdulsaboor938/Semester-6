<DOCNO>2521553</DOCNO>
<HL>ن لیگ آج اسرائیلی جارحیت کے خلاف یوم یکجہتی فلسطین منائے گی</HL>
<AUTHOR>اردو پوائنٹ</AUTHOR>
<DATELINE> Pakistan 2009-01-12 11:44:49+05</DATELINE>
<TEXT>اسلام آباد(اُردو پوائنٹ تازہ ترین۔12جنوری 2009 ء) پاکستان مسلم لیگ ( ن) غزہ پر اسرائیلی جارحیت کے خلاف فلسطینیوں سے اظہار یکجہتی کیلئے آج یوم یکجہتی فلسطین منائے گی ۔ اس حوالے سے ملک بھر میں احتجاجی مظاہرے اور ریلیاں منعقد کی جائیں گی۔ پاکستان مسلم لیگ ن نے غزہ پر اسرائیلی حملوں کے خلاف ملک بھر میں احتجاجی مظاہرے منعقد کرنے کا فیصلہ کیا ہے ۔ () اس سلسلے میں مرکزی احتجاجی جلوس راولپنڈی میں قائد حزب اختلاف چوہدری نثار علی خان کی سربراہی میں نیشنل پریس کلب کیمپ آفس لیاقت باغ سے کمیٹی چوک تک نکالا جائے گا جس میں پارٹی کے چیئرمین راجہ ظفرالحق اور دیگر اہم رہنماءبھی شرکت کریں گے۔لاہور میں پارٹی کا احتجاجی مظاہرہ پنجاب اسمبلی کے سامنے منعقد ہو گا جس کی قیادت سردار ذوالفقار خان کھوسہ کریں گے جبکہ مظاہرے سے سعد رفیق اور حمزہ شریف بھی خطاب کریں گے ۔</TEXT>
