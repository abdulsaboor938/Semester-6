<DOCNO>1610975</DOCNO>
<HL>زینب زیادتی و قتل کیس:مجرم عمران علی کو ایک مرتبہ عمر قید,4 بار سزاۓ موت اور10 لاکھ روپے جرمانہ کا حکم</HL>
<AUTHOR>نوائے وقت</AUTHOR>
<DATELINE> Pakistan 2018-02-17 13:35:00+05</DATELINE>
<TEXT>کوٹ لکھپت جیل میںانسداد دہشت گردی کی خصوصی عدالت نے قصور کی 7سالہ زینب کے قاتل عمران کو 4بار سزائے موت کے علاوہ عمر قیداور 10 لاکھ جرمانے کی سزا بھی سنادی۔ہفتہ کوانسداد دہشت گردی کی خصوصی عدالت کے جج سجاد احمد نے زینب زیادتی و قتل کیس کانے 4 روز تک مسلسل کئی کئی گھنٹے سماعت کے بعد جمعرات کو فیصلہ محفوظ کیا گیا فیصلہ سنادیا۔فیصلہ سننے کے لیے زینب کے والد محمد امین بھی کوٹ لکھپت جیل میں موجود تھے۔ کیس میں پراسیکیوشن کے 58 گواہوں کے بیانات ریکارڈ کئے گئے۔ سماعت کے بعد میڈیا کو بریفنگ دیتے ہوئے پراسیکیوٹر جنرل پنجاب احتشام قادر نے بتایا کہ عمران کو ننھی زینب کے اغوا، زیادتی، قتل اور 7اے ٹی اے کے تحت 4 مرتبہ سزائے موت سنائی گئی۔پراسکیوٹر جنرل نے بتایا کہ عمران کو زینب سے بدفعلی پر عمرقید اور 10لاکھ روپے جرمانے جبکہ لاش کو گندگی کے ڈھیر پر پھینکنے پر7سال قید اور 10لاکھ جرمانے کی سزا بھی سنائی گئی۔پراسیکیوٹر جنرل نے بتایا کہ مجرم کے پاس اپیل کرنے کے لیے 15 دن ہیں۔ان کا کہنا تھا کہ عمران سے عدالت نے آخری وقت تک پوچھا تو اس نے اعتراف جرم کیا۔پراسکیوٹر جنرل احتشام قادر نے بتایا کہ ملزم عمران نے زینب سمیت 8 بچیوں کو زیادتی کے بعد قتل کرنے کا اعتراف کیا ہے، تاہم آج صرف زینب قتل کیس کا فیصلہ سنایا گیا کیونکہ باقی 7 بچیوں کے مقدمات کا ٹرائل ابھی جاری ہے اور ان کیسز میں قانونی تقاضے پورے کرنے ہیں۔دوسری جانب مقتول زینب کے والد محمد امین نے کہا کہ کم سے کم وقت میں مقدمے کا فیصلہ آنا اچھی کوشش ہے، اس کے لیے وہ چیف جسٹس پاکستان کے شکر گزار ہیں۔</TEXT>
