<DOCNO>1670662</DOCNO>
<HL>لاہور، ملتان، سیالکوٹ سمیت کئی شہروںمیں مظاہرے دھرنے، لاٹھی چارج، تھانوں پرحملے، رینجرز طلب</HL>
<AUTHOR>نوائے وقت</AUTHOR>
<DATELINE> Pakistan 2017-11-26 05:17:53+05</DATELINE>
<TEXT>لاہور ‘ ملتان (خصوصی رپورٹر ‘سٹاف رپورٹر ‘ اپنے نامہ نگار سے ‘خبر نگار خصوصی‘نامہ نگاران) اسلام آباد میں دھرنا دینے والی مذہبی جماعت کے خلاف آپریشن کے آغاز میں صوبائی دارالحکومت کے مختلف علاقوں میں احتجاج شروع ہوگیا۔ دکانیں‘ مارکیٹیں‘ سکول بند ہوگئے۔ مظاہرین کی بڑی تعداد سڑکوں پر نکل آئی اور ٹائر جلا کر سڑکیں آمدورفت کیلئے بند کردیں۔ مشتعل مظاہرین نے تھانہ شاہدرہ پر حملہ کردیا اور متعدد گاڑیاں جلا دیں جبکہ مظاہرین اور پولیس میں ہونے والی جھڑپوں میں متعدد افراد زخمی ہوگئے۔ جھڑپوں کے بعد شہر سے پولیس غائب ہوگئی۔ مغل پورہ‘ باغبانپورہ‘ داروغہ والا‘ والٹن‘ راوی روڈ‘ شاہدرہ ودیگر علاقوں میں صبح سے ہونے والے احتجاج کے بعد ہزاروں مظاہرین پنجاب اسمبلی کے باہر پہنچ گئے اور دھرنا دیدیا۔ شہر میں سڑکیں اور گلیاں سنسان ہوگئیں اور شہری گھروں میں محصور ہوکر رہ گئے۔ شہر میں رینجر کو طلب کرلیا گیا ہے۔ ہسپتالوں میں بھی ایمرجنسی نافذ کردی گئی ہے جبکہ مظاہرین نے شہر کے داخلی وخارجی راستوں کو بھی بند کردیا ہے۔ مظاہروں کے باعث موٹروے سمیت متعدد ٹرینیں بھی بند کر دی گئیں۔ اسلام آباد آپریشن کی خبر جنگل کی آگ کی طرح پورے ملک میں پھیل گئی جس کے بعد کراچی، لاہور‘ فیصل آباد‘ جھنگ‘ پنڈی بھٹیاں‘ اٹک‘ میانوالی‘ شیخوپورہ‘ مریدکے سمیت لگ بھگ تمام اضلاع میں مظاہرین سڑکوں پر نکل آئے۔ لاہور شہر کی اکثر وبیشتر معروف شاہراہوں پر مدرسوں کے طالب علم علماء کرام کی قیادت میں احتجاج کے لئے نکل آئے۔ مال روڈ پر ڈاکٹر آصف جلالی کی قیادت میں ہزاروں افراد نے پنجاب اسمبلی کے سامنے دھرنا دے دیا۔ مذہبی جماعتوں کے کارکنوں کی جانب سے مظاہروں کے ساتھ ساتھ وکلاء کی بڑی تعداد نے بھی پرامن جلوس نکالا‘مظاہرین نے ایوان عدل‘ ہائی کورٹ سے مارچ کیا اور فیصل چوک پنجاب اسمبلی کے باہر جمع ہوگئے اور نعرے بازی کی۔ وکلاء نے تحفظ ناموس رسالتؐ کے لیے نعرے لگائے اور حکومت سے مستعفی ہونے کا مطالبہ کیا۔ وکلاء نے تقریباً ایک گھنٹے تک فیصل چوک میں دھرنا دیا اور اس کے بعد پرامن طور پر منتشر ہوگئے جبکہ چند وکلاء مذہبی جماعتوں کے مظاہرین کے ساتھ مل کر فیصل چوک میں بیٹھے رہے۔ داتا دربار کو بھی سکیورٹی کے پیش نظر بند کردیا گیا ۔ لاہور میں میٹرو بس سروس معطل رہی ۔ادھرپنجاب ماس ٹرانزٹ اتھارٹی نے اسلام آباد آپریشن کے بعد حالات کشیدہ ہونے پرملتان میں بھی میٹرو اور فیڈر بس سروس عارضی طور پر معطل کردی ہے۔ انتظامیہ کے مطابق حالات نارمل ہونے پر دوبارہ سروس شروع کی جائے گی۔ڈسکہ میں بھی مظاہرین نے اسلام آباد انتظامیہ کی جانب سے دھرنے کے شرکاء پر کارروائی کے خلاف احتجاجاً ریلی نکالی جبکہ رینالہ خورد میں مظاہرین نے نیشنل ہائی وے ٹریفک کے لئے بند کردی جس کے باعث لوگوں کو شدید پریشانی کا سامنا کرنا پڑ رہا ہے۔ سیالکوٹ میں بھی چند مظاہرین نے احتجاج کیا جہاں سمبڑیال میں ٹائر جلا کر سڑک بلاک کر دی گئی تاہم پولیس کی نفری نے موقع پر پہنچ کر مظاہرین کو پرامن طور پر منتشر کردیا۔ کراچی کے مختلف علاقوں میں مظاہرین سڑکوں پر نکل آئے اور ان کی جانب سے شدید نعرے بازی کی گئی۔ نمائش چورنگی پر دھرنے کے شرکاء نے ایم اے جناح روڈ پر رکاوٹیں کھڑی کرکے سڑک ٹریفک کیلئے بند کردی۔ مشتعل افراد نے احتجاج کرتے ہوئے مختلف علاقوں میں کاروبار بند کرا دیا۔ جھنگ میں بھی ریلی نکالی اور دھرنا دیا گیا مسلم لیگ ن کے ایم این اے حلقہ 89شیخ محمد اکرم اور ایم پی اے پی پی 78مسرور نواز کی شرکت، شرکاء سے اظہار یکجہتی کیا۔ گجرات سے نامہ نگار کے مطابق دھرنا کے شرکاء پر پولیس کے دھاوا کے بعد علماء کی جانب سے گجرات کی مساجد میں اعلانات کرکے لوگوں کو جی ٹی ایس چوک میں احتجاج کیلئے پہنچنے کی کال دی۔ لوگوں پر پولیس، ایلیٹ فورس کا لاٹھی چارج، آنسو گیس کا بے دریغ استعمال کیا گیا، مظاہرین کی جانب سے پتھرائو کئی زخمی ہو گئے، پولیس نے 30کے قریب مظاہرین کو حراست میں لے لیا۔ بھلوال ‘ بھکر ‘ گوجرہ ‘ کمالیہ ‘ بصیرپور ‘ جوہر آباد ‘ شورکوٹ‘ منکیرہ ‘ کندیاں ‘ کمرمشانی ‘ منڈی بہاوالدین ‘ سیالکوٹ ‘ نارووال میں جلوس ریلیاں اور دھرنے دیئے گئے۔ ستراہ ‘ ڈسکہ ‘ عارفوالا میں شدید احتجاج کیا گیا۔بصیرہ‘ ساہیوال‘ حجرہ شاہ مقیم‘ اوکاڑہ‘ پیر محل‘ حاصل پور میں ریلیاں نکالیں اور دھرنے دیئے گئے۔ رینالہ خورد میں کارکنوں نے احتجاج کیا اور روڈ بلاک کر دی شدید نعرے بازی کی جس پر پولیس بھی موقع پر پہنچ گئی اور مظاہریں کو منتشر کرنے کے لئے شیلنگ کی جس کے جواب میں مظاہرین نے پولیس اور انتظامیہ پر پتھراؤ کیا جس سے ڈی ایس پی انعام الحق چوہدری کا سر پھٹ گیا ۔ ملکہ ہانس ‘ چیچہوطنی‘ ٹوبہ ٹیک سنگھ‘ میانوالی‘ظفر وال میں بھی مظاہرے کئے گئے۔ کوئٹہ میں تنظیمات اہلسنت کے پلیٹ فارم سے مختلف مذہبی تنظیموں نے کوئٹہ کے ہاکی چوک پر مشتر کہ دھرنا دے دیا، مظاہرین نے مطالبہ کیا کہ اسلام آباد میں آپریشن کو جلد از جلد ختم کیا جائے یہ آپریشن امن و امان کی صوتحال کو مزید خراب کر نے اور ختم نبوت کی آواز کو بلند کرنیوالوں کو خاموش کروانے کے لئے کیا جارہا ہے۔ پسرورسے نامہ نگار کے مطابق پسرور، بڈیانہ، چوبارہ اور کوٹلی باوا فقیر چند میں مظاہرین سڑکوں پر نکل آئے ٹائر جلا کر ٹریفک بند کر دی حکومت کے خلاف نعرے بازی،وفاقی وزرا زاہد حامد،احسن اقبال اور صوبائی وزیر رانا ثنا اللہ کے خلاف نعرے لگائے، حکومت سے مستعفی ہونے کا مطالبہ کیا۔ اہلسنت وجماعت پاکستان فیصل آباد کے کارکنان نے ضلع کونسل مذہبی جماعتوں کی طرف سے سامراجی حکمرانوں کے خلاف دیئے گئے دھرنے میں کثیر تعداد میں شرکت کی ۔ اس موقع پر ملک ارشد جاوید اعوان نے کہا کہ ہم ختم نبوتؐ پر اپنا خاندان اوراپنے آپ کو شہید کروانے کے لیے تیار ہیں۔ گجرات سے نامہ نگار کے مطابق کھاریاں میں تحریک لبیک کے کارکنوں سے جی ٹی روڈ خالی کروانے کیلئے پولیس نے آنسو گیس کا بے دریغ استعمال کیا جس پر مشتعل مظاہرین نے تھانے کا گھیرائو کرتے ہوئے تھانہ کے اندر داخل ہو کر فرنٹ ڈیسک دفتر اور ایس ایچ او کے کمرے میں موجود فرنیچر، کھڑکیاں، دروازے توڑ ڈالے جبکہ احاطہ میں کھڑی گاڑی اور موٹر سائیکلوں کو آگ لگا دی بعدازاں کھاریاں کے تاجر ، وکلاء برادری بھی شامل ہو گئے۔ چشتیاں سے نامہ نگار کے مطابق چشتیاں کے چو ک فوارہ پر بھی لبیک یارسول اللہ تنظیم کے کارکنوں نے احتجاجی دھرنا دیا۔ نوشہرہ وادی سون سے نامہ نگار کے مطابق وادی سون کے مرکزی شہر نوشہرہ میں بھی احتجاجی ریلی نکالی گئی۔ کمیر سے نامہ نگار کے مطابق تحریک لبیک کے کارکنوں نے اڈہ کمیر پر احتجاج کے دوران مبینہ طور پر پتھرائو کیا اور لاٹھیاں چلا دی گئیں جس سے ایس ایچ او معمولی زخمی ہو گئے۔ فیصل آباد میں بھی مختلف مقامات پر احتجاجی ریلیاں جلوس اور دھرنے دیئے گئے ۔سیالکوٹ سے نامہ نگار کے مطابق سنی تحریک اور مذہبی تنظیموں میں شامل کارکنوں نے زبردستی سکولوں کو بند کرایا احتجاج کرنے والے کچھ افراد زبردستی مرے کالج میں داخل ہو گئے توڑ پھوڑ کی اور سکیورٹی گارڈ کو بھی لاٹھیوں کے وار کرکے اسے زخمی کر دیا ۔ ملتان (نامہ نگار خصوصی‘ نمائندوں سے) ملتان و دیگر شہروں میں اسلام آباد میں تحریک لبیک یا رسول اﷲؐ کے دھرنے کے شرکاء پر پولیس ایکشن کے خلاف احتجاجی مظاہرے کئے گئے ریلیاں نکالی گئیں متعدد مقامات پر مظاہرین نے دھرنے دیئے بزم السعید جامعہ انوار العلوم کے زیر اہتمام علامہ سید ارشد سعید کاظمی جے یو پی کے مرکزی ڈپٹی سیکرٹری جنرل محمد ایوب مغل قاری خادم حسین سعیدی‘ مولانا عثمان سروری کی قیادت میں احتجاجی ریلی نکالی گئی مسجد پھول ہٹ چوک بازار میں قاری احمد میاں کی قیادت میں احتجاجی دھرنا دیا گیا اور مطالبہ کیا وفاقی وزیر قانون زاہد حامد اور صوبائی وزیر قانون رانا ثناء اﷲ فوری مستعفی ہو جائیں ۔سنی تحریک کے زیر اہتمام چونگی نمبر 14 وہاڑی چوک پر احتجاجی مظاہرہ کیا دو گھنٹے تک روڈ بلاک کر دیا جس سے ٹریفک معطل ہو گئی شہریوں کو سخت مشکلات کا سامنا کرنا پڑا سلسلہ سیفی کے زیر اہتمام احتجاجی مظاہرہ کی قیادت روشن چراغ عزیز رسول صدیقی‘ محمد یوسف سیفی‘ عمران یوسف سیفی نے کی اور حکومت کے خلاف سخت نعرے بازی کی انجمن تاجران رشید آباد چوک کے زیر اہتمام صدر انجمن تاجران ملتان شہر عارف فصیح اﷲ‘ مرزا نعیم بیگ کی قیادت میں احتجا جی مظاہرہ کیا گیا بعد ازاں آل پاکستان انجمن تاجران کے زیر اہتمام احتجاجی جلسہ سے قاری احمد میاں چیئرمین خواجہ سلیمان صدیقی‘ بابر قریشی‘ زاہد صدیقی‘ رمضان باروی ‘ ڈاکٹر اشرف قریشی نے خطاب کرتے ہوئے کہا کہ حکومت نے اسلام آباد میں دھرنے کے پرامن شرکاء پر تشدد کرکے ثابت کر دیا کہ حکومت ناکام ہو چکی ہے ہم مطالبہ کرتے ہیں وزراء قانون زاہد حامد اور رانا ثناء اﷲ استعفیٰ دیں ختم نبوت ہمارا ایمان ہے ختم نبوت میں ترمیم کی کوشش کے ذمہ داروں کو کیفر کردار تک پہنچایا جائے۔ اسلام آباد دھرنے کے گرفتار کارکنوں کو فوری رہا کیا جائے پاکستان تحریک انصا ف کے سینئر رہنما سابق رکن صوبائی اسمبلی شاہد محمود خان نے کہا ہے کہ اسلام آباد دھرنے کے خلاف آپریشن کے بعد پیدا ہونے والی صورتحال کی ذمہ دار حکومت سے طاقت کا استعمال کرکے حکمرانوں نے معاملے کو الجھا دیا ایک وزیر کو بچانے کیلئے ملک کا امن داؤ پر لگا دیا گیا ۔ قومی تاجر اتحاد جنوبی پنجاب کے صدر سلطان محمود ملک نے دھرنا کے شرکاء پر پولیس ایکشن کی مذمت کی ہے ۔ دریںاثناء امیر جماعت اسلامی ملتان آصف محمود اخوانی نے اپنے بیان میں کہا کہ حکومت اوچھے ہتھکنڈوں سے باز آ جائے حکومت کی ناکامی کا ثبوت ہے کہ ایک شہر میں شروع ہونے والا دھرنا آج ملک کے کونے کونے میں پھیل گیا ہے اگر ختم نبوت میں ترمیم کے مرتکب وزراء کو برطرف کر دیا جاتا تو اس طرح کے حالات دیکھنے کو نہ ملتے ختم نبوت ایسا ایشو ہے جس کے ساتھ ہر عاقل و بالغ مسلمان کی جذباتی وابستگی ہے ہر مسلمان ختم نبوت کے تحفظ کے لئے اپنا تن من دھن قربان کرنے کو تیار ہے۔ تحریک منہاج القرآن کے مرکزی نائب ناظم اعلیٰ سردار شاکر مزاری ضلعی صدر یاسر ارشاد نے کہا ہے کہ عقیدہ ختم نبوت کا تحفظ ہر مسلمان کے ایمان کا حصہ ہے جس پر کسی بھی صورت سمجھوتہ نہیں ہو سکتا اگر حکمران سوچ رہے ہیں کہ ریاستی طاقت کے بل بوتے پر ختم نبوت کے چوروں کو بچانے میں کامیاب ہو جائیں گے تو یہ ان کی خام خیالی ہے ۔ پاکستان عوامی تحریک جنوبی پنجاب کے صدر فیاض احمد وڑائچ سیکرٹری جنرل سیف اﷲ خان سدوزئی ڈاکٹرز بیر اے خان قمر عباس دھول‘ راؤ عارف رضوی‘ میجر محمد اقبال چغتائی نے کہا ہے کہ پوری قوم کی ایک ہی آواز ہے کہ ختم نبوت کے چوروں اور مجرموںکو بے نقاب کرکے قرار واقعی سزا دی جائے ۔ جماعۃ الدعوۃ ملتان کے رہنمائوں میاں سہیل‘ عبدالحلیم خان ‘ ابو طارق‘ ارشد مفتی زبیر احمد و دیگرنے کہا ہے کہ ختم نبوت قانون میں ترمیم کرنے والوں کیخلاف کاروائی کی بجائے اسلام آباد دھرنے کے شرکاء کیخلاف آپریشن کسی طور درست نہیں ہے۔معاملات کو باہم مذاکرات سے حل کیا جائے۔ دھرنے کے شرکاء کیخلاف آپریشن کے بعد ملک کے مختلف شہروں میں پر تشدد مظاہروں اور توڑ پھوڑ سے ہونے والے نقصانات کی تمام تر ذمہ داری حکومت پر عائد ہوتی ہے۔ مجلس وحدت مسلمین جنوبی پنجاب کے سیکرٹری جنرل علامہ اقتدار حسین نقوی نے کہا ہے کہ فیض آباد کو طاقت کے بل بوتے پر کھولنے کی کوشش کرنے والوں نے بدتدبیری کے باعث پورے ملک کو جام کر ا دیا ہے ملک میں امن و امان کے قیام میں ناکامی پر وزیراعظم اور وزیر داخلہ کو اپنے عہدے سے فوری مستعفی ہو جانا چاہئے ملک کے حالات موجود حکومت کے قابو میں نہیں رہے انہوںنے کہا کہ ایک وزیر کو بچانے کو لئے پوری ملک کی سلامتی کو داؤ پر لگا دیا گیا انہوں نے کہا کہ عقیدہ ختم نبوت ہر مسلمان کے ایمان کا بنیادی جز ہے اس میں تبدیلی کرنے والے قوم و ملک کے مجرم اور خائن ہیں۔آل پاکستان انجمن تاجران کے چیئرمین خواجہ محمد شفیق نے کہا ہے کہ اسلام آباد میں دھرنے کے شرکاء پر وحشیانہ تشدد ناقابل برداشت ہے حکومت کا طرز عمل جلتی پر تیل چھڑکنے کے مترادف ہے دھرنا کے شرکاء سے اپیل ہے کہ وہ کروڑوں عوام کی تکلیف کے پیش نظر دھرنا ختم کر دیں یا متبادل جگہ پر منتقل ہو جائیں چیف مسٹر میاں شہباز شریف نے انتخابی اصلاحات کے نام پر ختم نبوت کے قانون میں ترمیم کے بعد وفاقی وزیر قانون زاہد حامد سے مستعفی ہونے کا مطالبہ کیا تھا۔ پاکستان تحریک انصاف ٹریڈرز ضلع ملتان کے ضلعی صدر و انصاف بزنس فورم کے ضلعی صدر فہد اسحاق سانگی نے اپنے ایک بیان میں کہا ہے کہ حکمرانوں نے تحفظ ناموس رسالت بل میں چالاکی کے ذریعے ترمیم کی اور اب اپنی اس چالاکی پر حکمران نہ صرف شرمندہ نظر آ رہے ہیں بلکہ اس موقع پر اپنی نااہلی کا بھرپور مظاہرہ کرکے ملک میں امن کی تباہی کا سبب بھی بن رہے ہیں ۔ ختم نبوت کا عقیدہ پاکستان کے 20 کروڑ مسلمانوں کے ایمان لازمی جزو ہے ہماری جان و مال آقا دو جہاں پر قربان ہے ان خیالات کا اظہار صرافہ بازار ایسوسی ایشن میں منعقدہ اجلاس میں کیا گیا جس کی صدارت صرافہ بازار ایسوسی ایشن کے صدر ملک ریاض حسین بھٹی اور جنرل سیکرٹری زاہد قریشی نے کی۔ خانیوال سے نامہ نگار‘ خبر نگار کے مطابق ختم نبوت کے اسلام آباد دھرنے میں پولیس کے آپریشن کے بعد خانیوا ل میں احتجاجی ریلی نکالی گئی ۔مارکیٹیں بند کروا دی گئیں ۔ آگ لگا کر روڈ بلاک کر دیئے ۔ ریلی کے شرکاء کی جانب سے پولیس پر پتھرائو کیا گیا جس کے نتیجے میں ڈی ایس پی مقبول جٹ کو بھی ایک پتھر لگا ۔لیکن پولیس کی جانب سے کوئی ایکشن نہیں لیا گیا ۔ ختم نبوت ریلی شہر کے مختلف چوکوں سے ہوتے ہوئی نیازی چوک پر پہنچی جہاں ریلی کے شرکاء نے مین شہرا لاہور روڈ بلاک کر دی ۔لاہور اور ملتان کو جانے والی دونوں اطراف کی سڑکوں کو بلاک کرکے ٹریفک روک دی گئی ۔جس سے گاڑیوں کی لمبی لمبی قطاریں لگ گئی جس کی وجہ سے گھنٹوں ٹریفک جام رہی ۔ ریلی کی قیادت بلال قادری اور ذوالفقار علی رضوی اور دیگر قائدین نے کی خطاب کے بعد سنی تحریک کے نوجوانوں نے شہر بھر میں شٹر ڈاؤن کرا دیا۔ ٹریفک جام ہونے کی وجہ سے پھنس گئی جبکہ چھوٹی گاڑیاں متبادل راستوں سے ہوتے ہوئے منزل مقصود کی طرف ذلیل و خوار ہو کر جاتے رہے احتجاجی ریلی کے باعث کئی باراتیں بھی اس ریلی میں پھنس گئیں ۔ کبیروالا سے نامہ نگار کے مطابق جماعت اہل سنت ،سنی تحریک ،انجمن طلباء اسلام ،جمعیت علماء پاکستان اور دیگر تنظیموں کی جانب سے اسلام آباد میں تحریک لبیک یارسول اللہ ﷺ کے احتجاجی دھرنے کے شرکاء پر تشدد کے خلاف چونگی مخدوم پور ملتان جھنگ روڈ کبیروالااور کوہی والا میں کبیروالا ملتان روڈ پر جماعت اہل سنت،سنی تحریک اور دیگر سنی تنظیموں نے احتجاجی دھرنادیا۔ حکومت سے مطالبہ کیا کہ وہ فی الفور وفاقی وزیر داخلہ کو برطرف کرے اور دیگر ذمہ داران کو منظر عام پر لاکر کیفر کردار تک پہنچایا جائے ۔احتجاجی دھرنوں کے مقامات پر کسی بھی ناخوشگوار صورت حال سے نمٹنے کیلئے پولیس کی بھاری نفری موجود رہی۔ تلمبہ سے نامہ نگار کے مطابق تلمبہ میں بھی مذہبی جماعتوں کی طرف سے اسلام آباد دھرنے پر پولیس تشدد کے خلاف احتجاجی جلوس نکالا گیا جلوس کے شرکاء سے جماعت اہلسنت پاکستان تلمبہ یونٹ کے صدر خالد اعوان‘ جنرل سیکرٹری حافظ ظفر اقبال منج و دیگر نے خطاب کیا بعد ازاں شرکائے جلوس پر امن طور منتشر ہو گئے ۔ محسن وال سے نامہ نگار کے مطابق مذہبی جماعتوں کے زیر اہتمام تحریک لبیک یا رسول اللہ کے ساتھ یکجہتی ریلی نکالی گئی جس کی قیادت مولانا شفیق الرحمان نے کی ریلی کے شرکاء نے ٹی چوک پردھرنا دے دیا اور حکومت اور وفاقی وزیر قانون زاہد حامد کے خلاف نعرے بازی اس موقعہ پر پولیس کی بھاری نفری موجود رہی ۔ مظفر گڑھ سے نامہ نگار کے مطابق فیض آباد انٹرچینج دھرنے پرآپریشن کیخلاف قنوان چوک پر بھی احتجاجی دھرنا دیا گیا،جس میں جماعت اہلسنت ،جمیعت علماء پاکستان (نورانی)،تحریک منہاج القرآن،تحریک لبیک یا رسول اللہ،انجمن مہریہ نصیریہ ویلفیئرکونسل ،مجلس وحدت مسلمین ،انجمن طلباء اسلام،متحدہ علماء مشائخ امن کونسل،تنظیم گلشن بارواور دیگر تنظیموں کے کارکنان نے شرکت کی اور وفاقی وزیر قانون زاہد حامد اور صوبائی وزیر قانون رانا ثناء اللہ کو برطرف کرکے ختم نبوت انتخابی ایکٹ میں ترمیم کرنے والوں کے خلاف قانونی کاروائی کرکے ان کو سزائیں دینے کا مطالبہ کیا۔ شاہ جمال سے نامہ نگار کے مطابق ریلی کی قیادت جامع مسجد نوری شاہ جمال کے مولانا اعجاز احمد قاری محمدحسین قریشی اور منہاج القرآن کے ضلعی امیر مولانا طارق چشتی بھابھہ نے کی شرکاء احتجاجی مظاہرہ کرتے ہوئے مدنی چوک (ملانوالا) کے مقام پر پہنچ کر دھرنا دیا۔ کہروڑ پکا سے خبر نگار کے مطابق تحریک لبیک یارسول اﷲؐ کے کارکنوں نے احتجاجی ریلی نکالی ریلی دربار شاہ ارم سے بستی لائل پور تک نکالی گئی بعد ازاں بعد نماز عصر غوثیہ چوک سے چوک بخاری تک ریلی نکالی گئی۔ لودھراں سے خبر نگار کے مطابق جماعت اہل سنت کے زیر اہتمام حکومت مخالف احتجاجی ریلی نکالی گئی ریلی غوثیہ چوک سے پریس کلب چوک جنرل بس سٹینڈ چوک سے واپس غوثیہ چوک میں پہنچی یہاں پر پیر سید ظفر علی شاہ نے خطاب کرتے ہوئے کہا کہ رسول کی خاطر ہماری جان بھی قربان ہے انہوں نے کہا کہ پاکستان میں گستاخ رسول اور قادیانیوں کا وقت گنا جا چکا ہے احتجاجی ریلی سے مولانا قاری ریاض الدین‘ مولانا احمد سعید جامی‘ راؤ احسان الحق‘ جاوید بخاری و دیگر نے خطاب کیا ریلی کے دوران پولیس کی بھاری نفری ہمراہ موجود رہی۔ دو کوٹہ سے نامہ نگار کے مطابق جماعت اہل سنت دو کوٹہ کے زیر اہتمام تحریک لبیک یا رسول اﷲؐ سے اظہار یکجہتی اور ختم نبوت میں ترمیم کرنے کے خلاف دو کوٹہ چوک میں احتجاجی دھرنا دیا لائل پور سے نامہ نگار کے مطابق جماعت اہلسنت تحریک لبیک یا رسول اﷲؐ اور مرکزی انجمن تاجران کے زیر اہتمام ریلی نکالی گئی ریلی میں سینکڑوں کی تعداد میں سرکاء نے شرکت کی جن کی قیادت مفتی عبدالرحمن‘ مفتی منیب رضا‘ رانا حاجی محمد اقبال سید عطا حسین شاہ بخاری‘ قاری نور الدین رفیقی سید انصر گیلانی دیگر نے کی۔ چوک سرور شہید کے مطابق چوک سرور شہید کے مرکزی چوک پر دھرنا ملتان میانوالی روڈ چار گھنٹے کے لئے بلاک مسافروں کو شدید پریشانی کا سامنا کرنا پڑا بعد ازاں علماء اکرام کی میٹنگ ہوئی جس میں باہمی مشاورت کے بعد آج آٹھ بجے تک کے لئے احتجاج منسوخ کر دیا گیا۔ٹھٹھہ صادق آباد سے نمائندہ نوائے وقت کے مطابق ٹھٹھہ صادق آباد میں بھی پر امن احتجاجی ریلی نکالی گئی۔میلسی سے نامہ نگار کے مطابق تحریک لبیک یا رسول اللہ ؐ ،جماعت اہلسنت او رمدرسہ مصباح العلوم کے زیر اہتمام احتجاجی ریلی نکالی گئی ریلی کی قیادت مفتی الطاف احمد سعیدی، مفتی محمد یعقوب خان سعیدی، مولانا احمد رضا اور دیگر علماء کرام نے کی بعد ازاں ریلی کے شرکاء نے ٹول ٹیکس پر احتجاجی دھرنا دیا ۔لڈن سے نامہ نگار کے مطابق موبائل ایسوسی ایشن لڈن کے زیر اہتمام ریلی نکالی گئی جس میں انجمن طلبہ اسلام پاکستان کسان اتحاد لڈن اور تحریک لبیک یا رسول اﷲ کے کارکنان نے شرکت کی ریلی کے شرکاء نے ٹائر جلا کر وہاڑی حاصل پور روڈ بند کر دیا۔ آلودے والی سے نامہ نگار کے مطابق روہیلانوالی شہر کے عوام نے دکانیں بند کرکے دھرنا دیکرمظاہرین سے اظہار یکجہتی کیا۔جلالپور پیروالہ سے نامہ نگار کے مطابق جماعت اہلسنت کے رہنماؤں علامہ شعیب حسن قادری‘ مفتی محفوظ احمد ہاشمی‘ مفتی اعجاز احمد‘ علامہ علی اصغر سمیت کثیر تعداد میں علماء کرام و شہریوں عید گاہ موڑ سے پرامن احتجاجی ریلی نکالی ۔ شجاع آباد سے خبر نگار کے مطابق شجاع آباد تھانہ چوک پر علماء کرام وکلاء اور شہریوں کا حکومت کے خلاف شدید احتجاج اور دھرنا مظاہرین نے حکومت کے خلاف سخت ا حتجاج کرتے ہوئے کہا کہ حکومت مکمل طور پر ناکام ہو چکی ہے ۔ بورے والا سے نامہ نگار کے مطابق مدرسہ احیاء العلوم چیچہ وطنی روڈ سے احججی ریلی نکالی گئی ریلی کی قیادت تحصیل صدر رانا نصر اﷲ خان نے کی ریلی ملتان روڈ سے ہوتی ہوئی پی آئی لنک وہاڑی روڈ پر جا کر دھرنے کی شکل اختیار کر گئی دھرنے کی وجہ سے ٹریفک کی طویل قطاریں لگ گئیں اور ٹریفک مکمل جام ہو کر رہ گئی تاہم دھرنے کے شرکاء نے ایمبولینس بزرگ مرد و خواتین اور بیمار افراد کو وہاں سے گزرنے کی اجازت دے دی ہے پولیس کی بھاری نفری نے کراچی اور لاہور سے جانے والی فرید ایکسپریس ٹرین کی بحفاظت وہاں سے گزار دیا وہاڑی سے نامہ نگار کے مطابق جماعت اہلسنت کے ضلعی امیر قاری محمد یعقوب فریدی کی قیادت میں لڈن روڈ بلاک کرکے احتجاجی مظاہرہ کیا گیا کوٹ ادو‘دائرہ دین پناہ سے نامہ نگار کے مطابق کوٹ ادو کے علاقوں تونسہ موڑ احسان پور‘ پیر جگی موڑ‘ سنانواں چوک سرور شہید سمیت دیگر علاقوں میں احتجاجی مظاہرین نے دھرنے دے کر ٹریفک کی روانی معطل کر دی آئل ٹینکرز کی لمبی قطاریں لگ گئیں روڈ بلاک ہونے کے باعث مریضوں کی منتقلی کرنے والی ایمبولینسز کو بھی راستہ نہیں مل سکا مظاہرے سے شہر سے باہر ملازمت کرنے والی خواتین کو بھی گھر پہنچنے میں دشواری کا سامنا کرنا پڑا جبکہ شہر سے باہر جانے والے سکول کے بچے بھی شہر میں محصور ہو کر رہ گئے مختلف مذہبی جماعتوں کی جانب سے تونسہ موڑ پر احجج مظاہرہ رات گئے جاری تھی۔دنیا پور سے نامہ نگار کے مطابق جماعت اہلسنت دنیا پور کے کارکنوں نے احتجاجی ریلی نکالی جو کاظمی چوک سے شروع ہو کر ریلوے روڈ پر مارچ کرتے ہوء واپس کاظمی چوک پہنچی اور دھرنا دیا۔ ریلی کی قیادت جماعت اہلسنت کے ضلعی نائب امیر قاری محمد نواز مہروی نے کی۔ شرکاء کا دھرنا کاظمی چوک میں کئی گھنٹوں تک جاری رہا۔ ٹبہ سلطان پور سے نمائندہ خصوصی کے مطابق جماعت اہلسنت مرکز ٹبہ سلطان پور کے زیر اہتمام پرامن ریلی نکالی گئی۔ جوآنہ بنگلہ سے نمائندہ نوائے وقت کے مطابق رنگ پور اور جوآنہ بنگلہ میں تحریک لبیک یارسول اللہ کی طرف سے رنگ پور اور جوآنہ بنگلہ میں احتجاجی مظاہرہ کیا گیا اور جھنگ، خوشاب، مظفر گڑھ روڈ بھی بلاک کر دیا گیا جس سے گاڑیوں کی لمبی لائنیں لگ گئیں۔ وجھیانوالہ سے نامہ نگار کے مطابق جماعت اہلسنت وجھیانوالہ نے مین چوک پر دھرنا دے کر روڈ کو بلاک کر دیا جس سے آنے جانے والوں کو شدید پریشانی کا سامنا ہے اور گاڑیوں لمبی لائنیں لگ گئیں۔ سنانواں سے خبر نگار کے مطابق مذہبی جماعتوں کے مظاہرین نے سنانواں روڈ کو 3 جگہوں پر ٹریفک کے لئے بند کر دیا ۔ مظاہرین کی بڑی تعداد سنانواں چوک، وڑہ چوک اور بکھی چوک پر دھرنا دیئے بیٹھے تھے جبکہ روڈ مکمل بند کرنے کے لئے ٹرالر روڈ پر لگا کر بند کر دیا ہے۔ رات گئے ٹریفک کی لمبی لائنیں لگی تھیں۔ کراچی، ڈیرہ غازیخان اور کوٹ ادو جانے والی ٹریفک بلاک تھی۔ کوٹ اسلام سے نامہ نگار کے مطابق گزشتہ روز عبدالحکیم غوثیہ چوک میں بھی شہریوں نے مولانا محمد شریف سعیدی و دیگر علماء کرام کی قیادت میں احتجاجی دھرنا دیا جو کہ رات گئے تک جاری رہا جس سے روڈ بلاک ہو گیا اور چاروں طرف گاڑیوں کی لمبی لائنیں لگ گئیں۔ اڈا پل 14 سے نامہ نگار کے مطابق جہانیاں میں مذہبی جماعتوں کے کارکن سڑکوں پر نکل آئے۔ جس کے بعد جیلانی مسجد سے مدینہ چوک تک ریلی نکالی گئی۔</TEXT>
