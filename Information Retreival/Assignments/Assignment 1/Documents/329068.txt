<DOCNO>329068</DOCNO>
<HL>بھارتی مظالم ،مقبوضہ کشمیر میں زبردست مظاہرے ،لاٹھی چارج ،شلینگ،13افراد زخمی</HL>
<AUTHOR>روزنامہ پاکستان</AUTHOR>
<DATELINE> Pakistan 2017-02-17 05:34:00+05</DATELINE>
<TEXT>سرینگر(اے این این) مقبوضہ کشمیر میں بھارتی فورسز کے ہاتھوں مبینہ مجاہدین کی شہادت پر ،احتجاج جاری جلوس اور ریلیاں،لاٹھی چاراور شیلنگ سے 13افراد زخمی،یاسین ملک پھر گرفتار،میر واعظ نظر بند،علی گیلانی بد ستور پابندیوں کی زد میں ،کولگام چلو کال ناکام بنانے کیلئے جنوبی کشمیر میں مکمل کر فیو بھی مظاہرین کو نہ روک سکا، مسلسل تیسرے دن ہڑتال سے نظام زندگی مفلوج ،مظاہرین کے پتھراؤ سے چار اہلکار بھی زخمی،حریت قیادت نے اگلے13روز کیلئے نیا احتجاجی کلینڈر جاری کر دیا،(آج) بھارتی مظالم کیخلاف احتجاج،24فروری کو مکمل ہڑتال کا اعلان ،باپ کے بدلے میں گرفتار طالب علم ہائی کورٹ کے حکم کے باوجود 5ماہ سے رہائی کا منتظر،دسویں جماعت کے امتحانات میں شامل نہ ہو سکا،لوگوں کا عالمی برادری سے نوٹس لینے کا مطالبہ۔تفصیلات کے مطابق مقبوضہ کشمیر میں بھارتی فوج کے ہاتھوں 8مبینہ مجاہدین اور بے گناہ شہریوں کی شہادت پر وادی میں حالات بدستور کشیدہ ہیں اور احتجاج کا سلسلہ جاری ہے ۔ ضلع کولگام بالخصوص فرصل کی طرف جانے والی بیشتر سڑکوں کو خاردار تار سے بند کردیا گیا تھا جبکہ ضلع میں کسی بھی احتجاجی جلوس یا ریلی کو ناکام بنانے کے لئے سیکورٹی فورسز اور ریاستی پولیس کے اہلکاروں کی بھاری نفری تعینات کی گئی ہے۔ مہلوک شہریوں کے رسم چہارم اور حریت قیادت کی طرف سے دی گئی کولگام چلو کی کال کے پیش نظر ضلع مجسٹریٹ کولگام نے دفعہ 144 سی آر پی سی کے تحت چار یا اس سے زیادہ افراد کے ایک جگہ جمع ہونے پر پابندی عائد کردی ہے۔ کولگام کے لوگوں نے الزام لگایا کہ ان کے علاقوں میں تعینات سیکورٹی فورسز اور ریاستی پولیس کے اہلکاروں نے انہیں اپنے گھروں سے باہر نکلنے کی اجازت نہیں دی۔ انہوں نے کہا کہ ضلع میں بیشتر سڑکوں کو خاردار تاروں سے سیل کیا گیا ہے۔ پابندیوں کے بیچ ضلع کولگام میں مسلسل تیسرے دن بھی ہڑتال رہی۔ ضلع بھر میں مسلسل تیسرے دن بھی دکانیں اور تجارتی مراکز بند رہے جبکہ سڑکوں پر گاڑیوں کی آمدورفت جزوی طور پر متاثر رہی۔ تاہم سری نگر۔ جموں قومی شاہراہ پر گاڑیوں کی روانی معمول کے مطابق جاری رہی۔محمد پورہ،کھڈونی،کیموہ،ونپوہ، ریڈونی،فرصل اور دیگر علاقوں میں گزشتہ شب سے ہی فورسز اہلکاروں کو تعینات کیا گیا تھا اور انہیں کسی بھی صورتحال کا مقابلہ کرنے کی ہدایت دی گئی تھی۔ مقامات پر لوگوں کی نقل و حرکت روکنے کے لئے ناکہ بندی کی گئی تھی اور خار دار تاریں بچھا کر رکاؤٹیں کھڑی کی گئی تھیں۔گزشتہ دنوں جھڑپ میں جان بحق ہوئیمبینہ مجاہدین اور2شہریوں کے چہارم پر لوگوں کا تعزیت پرسی کیلئے تانتا بندھا رہا اور اس دوران دن بھر مہلوکین کے گھروں میں دعائی مجالس کا سلسلہ جاری رہا۔ کئی مزاحمتی لیڈر وں نے جان بحق نوجوانوں کو شاندار الفاظ میں خراج عقیدت ادا کیا۔ غلام نبی سمجھی،بلال احمد صدیقی، محمد یاسین عطائی، فاروق احمد شاہ، محمد اشرف لایا، ، عبدالرشید لون، محمد رمضان خان، خواجہ فردوس احمد، محمد یوسف میر، ظہیر عباس اور سجاد احمد لون تمام تر پابندیوں کے باوجود کولگام پہنچنے میں کامیاب ہوگئے، جہاں راہنماوں نے لواحقین کے ساتھ اظہارِ تعزیت وہمدردی کیا۔ اس موقعے پر کرفیو جیسی پابندیوں کے باوجود جلسے منعقد ہوئے، جن میں لوگ اسلام اور آزادی کے حق میں فک شگاف نعرے بلند کررہے تھے۔ کولگام چلو پروگرام کے تحت مرکزی جامع مسجد سرینگر سے ایک جلوس نکالا گیا جس میں مزاحمتی لیڈروں اور کارکنوں کے علاوہ بڑی تعداد میں لوگوں نے شرکت کی ۔جلوس میں حریت(ع)کے غلام نبی زکی، مشتاق احمد صوفی،لبریشن فرنٹ کے شیخ عبدالرشید ، محمد یاسین بٹ، محمد شفیع لون ، محمد شفیع خان ، جاوید احمد زرگر کے علاوہ دیگر مزاحمتی لیڈر بھی شامل تھے ۔سکے بعد جھڑپوں کا سلسلہ پورے قصبے میں پھیل گیا جس کے دوران مورن چوک ،سرکیولر روڑ،راجپورہ چوک،چاٹہ پورہ،ڈلی پورہ،ڈانگر پورہ اور پرچھو میں بھی نوجوان سڑکوں پر آئے اور فورسز پر سخت و قہر انگیز سنگبازی کی جس سے گرمائی ایجی ٹیشن کی سنگبازی کی یادیں تازہ ہوئی۔مظاہرین کے پتھراؤ سے 4اہلکار بھی زخمی‘حریت قیادت نے اگلے13روز کے لیے نیا احتجاجی کلینڈر جاری کر دیامعلوم ہوا ہے کہ ان علاقوں میں وقفہ وقفہ سے دن بھر جاری رہنے والے سنگبازی کے دوران مجموعی طور پر4فورسز اہلکاروں سمیت ایک درجن کے قریب افراد زخمی ہوئے۔ ذرائع کا کہنا ہے کہ نماز جمعہ کے بعد وادی بھر میں احتجاجی مظاہرے کرنے کی کال دی گئی ہے۔مزاحمتی قیادت نے وضاحت کرتے ہوئے کہا کہ گزشتہ ہفتہ ہڑتال کے پیش نظر جمعہ کو ہڑتال کی کال نہیں دی گئی تھی۔18فروری کو تاجروں اور ٹرانسپوٹروں سے احتجاج کی اپیل کی گئی جبکہ اتوار19فروری کو ڈھیل دی گئی۔پیر20فروری کو مشترکہ مزاحمتی کارکنوں اور لیڈروں کو احتجاج کرنے کی اپیل کی گئی جبکہ21فروری کو کوئی بھی ہڑتال نہیں ہوگی۔22فروری کو بار سے وابستہ وکلا سے اپیل کی گئی ہے کہ عدالتی احکامات کو نظر انداز کرنے کے خلاف احتجاج کریں۔23 فروری جمعرات کو مکمل ڈھیل ہوگی تاہم24جنوری کو وادی میں مکمل ہڑتال کرنے کی کال دی گئی۔ اس روز وادی گیر ہڑتال کے بیچ نماز جمعہ کے بعد احتجاجی مظاہروں کی اپیل کی گئی۔25فروری کو تاجروں اور ٹرانسپوٹروں سے احتجاج کی اپیل کرتے ہوئے ایک گھنٹہ تک دھرنا دینے کی اپیل کی گئی تاہم26فروری اتوارکو کوئی بھی ہڑتال نہیں ہوگی۔ 27فروری کو مشترکہ مزاحمتی قیادت کو نماز ظہر کے بعد احتجاج کرنے کی اپیل کی گئی جبکہ28فروری کو مکمل ڈھیل کا اعلان کیا گیا۔</TEXT>
