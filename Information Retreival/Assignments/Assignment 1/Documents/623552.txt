<DOCNO>623552</DOCNO>
<HL>کراچی سمیت پنجاب کی مختلف جیلوں میں 12مجرموں کو پھانسی</HL>
<AUTHOR>روزنامہ پاکستان</AUTHOR>
<DATELINE> Pakistan 2015-03-18 04:02:15+05</DATELINE>
<TEXT>کراچی/لاہور(ایجنسیاں،ما مانیٹر نگ ڈ یسک )کراچی سمیت پنجاب کی مختلف جیلوں میں 12مجرموں کو پھانسی دے دی گئی،مجرمان کو کراچی ، راولپنڈی،ملتان،جھنگ،گوجرانوالہ ،میانوالی اور فیصل آباد می کی جیلوں میں تختہ دار پر لٹکایا گیا،لاشیں ورثاء کے سپرد،ملتان اور ڈیرہ غازی خان جیلوں میں فریقین کے مابین راضی نامہ ہونے پر2 مجرموں کی پھانسی روک دی گئی ۔ تفصیلات کے مطابق سینٹرل جیل کراچی میں سزائے موت کے قیدیوں محمد افضل اور محمد فیصل کو پھانسی دے دی گئی۔۔مجرموں نے کورنگی میں دوران ڈکیتی ایک شخص عبدالجبار کوقتل کیا تھا۔شہری کو قتل کرنے کے جرم میں اس کو 1999 میں خصوصی عدالت کی جانب سے سزائے موت سنائی گئی،جبکہ مجرموں کا تیسرا ساتھی کاشف 2006 میں سینٹرل جیل میں طبعی موت مرچکا ہے۔پھانسی سے پہلے فیصل اور افضل کا ڈاکٹروں کی ٹیم نے میڈیکل چیک اپ کیا اور ان کو صحت مند قرار دیا ۔ دونوں مجرموں کی والدہ آمینہ بیگم اور زینب بیگم نے سزائے موت روکنے کیلئے مقتول کے ورثا سے صلح کو جواز بناتے ہوئے سپریم کورٹ میں سزائے موت کے خلاف درخواست دائر کی تھی۔ جسٹس آصف سعید کھوسہ ، جسٹس امیر ہانی مسلم اور جسٹس قاضی فائز عیسی پر مشتمل سپریم کورٹ کے تین رکنی بینچ نے درخواستیں سماعت کے بعد مسترد کر دیں۔ عدالت نے ریمارکس دیے کہ دہشت گردی قابل صلح جرم نہیں اور قانون میں اس جرم سے رعایت کی گنجائش نہیں ہے۔ انسداد دہشت گردی کی عدالت نے دونوں مجرموں کے ڈیتھ وارنٹ جاری کیے تھے۔ پھانسی کے بعد دونوں مجرموں کی لاشوں کو ورثا کے حوالے کردیا گیا ۔ڈسٹرکٹ جیل جھنگ میں 3مجرموں مبشر، شریف اور ریاض کی سزائے موت پر عمل درآمد کردیا گیا۔مجرم ریاض نے1995 میں گھریلو جھگڑے پر ایک شخص کو قتل کیا تھا جبکہ مبشر اور شریف نے 2012 میں ایک ٹیکسی ڈرائیور کو اغوا کرکے مار دیا تھا۔سینٹرل جیل ملتان میں مجرم ظفر اقبال کو پھانسی دی گئی۔مجرم نے 6سالہ بچی کو زیادتی کا نشانہ بنانے کے بعد قتل کردیا تھا۔جبکہ ڈکیتی کے دوران ایک شخص کو قتل کرنے والے مجرم وقار نذیر کی پھانسی پر عملدرآمد روک دیا گیا۔ مقتول کے لواحقین نے جیل حکام کو راضی نامہ پیش کردیا تھا۔ ڈیرہ غازی خان سنٹرل جیل میں مجرم اصغر علی کی پھانسی کی سزا پر عملدرآمد روک دیا گیا، مجرم نے 2000 میں گھریلو تنازع پر بھتیجے کو قتل کیا تھا۔ڈسٹرکٹ جیل میانوالی میں قتل کے 2 مجرموں ظفر اقبال اور رب نواز کو تختہ دار پر لٹکادیا گیا۔ظفر اقبال نے 2003 میں اپنے والد اوررب نواز نے 2000 میں ایک خاتون کو قتل کیا تھا۔سینٹرل جیل فیصل آباد اور سینٹرل جیل گوجرانوالہ میں بھی قتل کے دو مجرموں کو پھانسیاں دے دی گئیں۔فیصل آباد میں مجرم نواز نے 1992 میں مقصود اور منصور کو قتل کیا تھا ۔ راولپنڈی کی اڈیالہ جیل میں سزائے موت کے دو مجرموں کو پھانسی دے دی گئی ، مجرم ندیم زمان اور محمد جاوید پر قتل کا الزام ثابت ہونے پر سزائے موت سنائی گئی تھی ۔یہ پھانسی پر عملدرآمد سے پابندی ہٹنے کے بعد اب تک ایک ہی دن میں دی جانے والی سب سے زیادہ پھانسیاں ہیں۔سب سے زیادہ پھانسیاں ضلع جھنگ میں ہوئیں جہاں ڈسٹرکٹ جیل میں سزائے موت کے تین قیدیوں کو تخت دار پر لٹکایا گیا۔پھانسی پانے والوں میں مبشر عباس، محمد شریف اور ریاض نامی مجرم شامل تھے جنھیں قتل کے مختلف مقدمات میں یہ سزا سنائی گئی تھی۔دس مارچ کو وفاقی وزارت داخلہ نے چاروں صوبائی حکومتوں کو بھیجے گئے ایک مراسلے میں کہا تھا کہ سزائے موت پانے والے تمام ایسے مجرموں کی سزا پر قانون کے مطابق عمل کیا جائے جن کی تمام اپیلیں مسترد ہو چکی ہیں۔ اس سے پہلے دسمبر 2014 میں آرمی پبلک سکول پشاور پر حملے کے بعد حکومت نے صرف دہشت گردی میں ملوث مجرموں کی سزائے موت پر عمل کرنے کا حکم دیا تھا۔تازہ پھانسیوں کے بعد اب تک 39افراد کو تختہ دار پر لٹکایا جا چکا ہے اگلے دنوں میں مزیدمجر موں کو پھانسی دئیے جانے کا امکان ہے۔</TEXT>
