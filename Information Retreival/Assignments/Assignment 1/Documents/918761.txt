<DOCNO>918761</DOCNO>
<HL>اس نے تو جو سنا، وہ سنا ہی مرے خلاف...ملاقات…غضنفر ہاشمی</HL>
<AUTHOR>روزنامہ جنگ</AUTHOR>
<DATELINE> Pakistan 2010-02-08 05:02:00+05</DATELINE>
<TEXT>ایک امید تھی، ایک خوش فہمی تھی کہ شاید۔ شاید اوبامہ کے آنے کے بعد امریکہ اپنا امیج درست کرنے کے لئے اپنی پالیسیاں تبدیل کر لے۔ ممکن ہے گوانتاناموبے جیسا غیر قانونی اور جبر و قہر کی نئی مثالیں رقم کرنے والا بد نام زمانہ مرکز بند ہوجائے۔ شاید ایسا ہو کہ امریکہ ان وجوہات کو تلاش کر لے جن کی بنا پر پوری دنیا اور خاص طور پر مسلم دنیا اس سے نفرت کرتی ہے لیکن لگتا ہے ویت نام، پانامہ، ہنڈوراس، کانگو، جنوبی اور لاطینی امریکہ کے عوام پر ظلم و تشدد کا بازار گرم کرنے والوں نے کوئی سبق نہیں سیکھا وہ ابوغریب جیل، فلوجہ، قلعہ جنگی، دشت لیلیٰ، تورا بورا، قندھار اور بگرام میں روا رکھے جانے والے شرمناک اور ننگ انسانیت جرائم کو ابھی تک ماتھے کا جھومر سمجھ رہا ہے۔ انہوں نے ثابت کردیا ہے کہ وہ اندر سے کتنے درندہ صفت، ظالم، متعصب اور انسانیت دشمن ہیں۔ ڈاکٹر عافیہ کیس نے تو ان کے نظام عدل کے جس بھیانک چہرے کو آشکار کیا ہے اس کو دیکھ کر تو انصاف اور عدل کے سارے پیمانے اور عدالتی تقدس اپنا منہ چھپائے سسکیاں لینے پر مجبور ہو گیا ہے۔ اس فیصلے نے ثابت کر دیا ہے کہ امریکی عدالتوں کا معیار انصاف امریکیوں کے لئے اور ہے اور مسلمانوں کے لئے اور۔ اس بارہ رکنی جیوری میں سے کسی نے نہیں پوچھا کہ عافیہ مارچ 2003 سے اگست 2008 تک کہاں غائب رہی کس نے اسے دوسرے ملک کی سر زمین سے تین معصوم بچوں کے ہمراہ اغوا کیا۔ وہ کہاں رہی اس پر کیا بیتی؟ کس نے اس پر تشدد کیا؟ اس کے معصوم بچے کہاں ہیں؟ وہ افغانستان کیسے پہنچی؟ وہاں سے امریکہ کیوں لائی گئی؟ جرم افغانستان میں ہوا تو مقدمہ امریکہ میں کیوں چلایا جا رہا ہے؟ بھلا جیوری کیسے یہ سوالات سوچتی یا پوچھتی؟ اسے صرف اتنا معلوم تھا کہ یہ خاتون مسلمان ہے اور اس کو سزا دینی ہے۔ بھلے کوئی گواہی ملے یا نہ ملے۔ بھلے کوئی جرم ثابت ہو یا نہ ہو، سو یہی ہوا۔ استغاثہ اپنے الزامات ثابت کر سکا نہ گواہوں کے پاس ثبوت، کوئی لیبارٹری عافیہ کے بندوق پر فنگر پرنٹس کو ثابت کر سکی نہ یہ ثابت ہو سکا کہ وہ بندوق ”اتفاق“ سے عافیہ کے پاس کیوں پڑی ہوئی تھی؟ کسی کو گولیوں کے خول ملے نہ کسی نے اس کو گولی چلاتے ہوئے دیکھا۔ اگر کچھ دیر کو فرض بھی کر لیا جائے کہ عافیہ نے گولی چلائی ہے تو یہ گولی اپنی عصمت کو بچانے اور تشدد کو روکنے کے لئے کوئی بھی مظلوم شخص چلا سکتا ہے اپنے اوپر ہونے والے ذہنی اور جسمانی تشدد کے خلاف مزاحمت کرنا اگر جرم ہے تو کیا کسی غیر ملکی سر زمین سے کسی عورت کو تین معصوم بچوں سمیت اغوا کر کے پانچ سال تک افغانستان میں بگرام کے اڈے پر قید کر کے اسے جسمانی، نفسیاتی، اور جنسی تشدد کا نشانہ بنانا جرم نہیں ہے؟ لیکن ان کے نزدیک بھلا یہ کیسے جرم بن سکتا ہے کیونکہ یہ سر زمین ، ملک اور حکمران بھی تو ان کے اپنے ہیں۔ یہاں کا کوئی قانون انہیں نہیں روک سکتا ہم تو خود اپنے بھائیوں، بیٹوں اور بیٹیوں کوان کے حوالے کردیتے ہیں اور ان کے عوض ڈالر حاصل کرکے فخر محسوس کرتے ہیں۔ یہ کیس اپنی نوعیت کا واحد کیس تھا جس میں استغاثہ جیوری کو غلط معلومات فراہم کرتا رہا اور عافیہ جب بولنے لگتی تو اسے عدالت سے باہر نکال دیا جاتا اس مقدمے کو خاص طور پر نیو یارک کی ڈسٹرکٹ عدالت میں چلایا گیا جہاں القاعدہ کے حوالے سے خاص طور پر حساسیت موجود ہے اس کیس کی سماعت کی رپورٹنگ کے لئے کسی مسلمان یا کسی پاکستانی صحافی کو اجازت نہیں دی گئی صرف نیو یارک کے مقامی اخبارات اور ٹی وی چینلز کے صحافیوں کو پاس جاری کئے گئے لیکن انہوں نے بھی پہلے اور آخری دن کورٹ کی رپورٹنگ پر اکتفا کیا۔ اس پورے عرصے کے دوران پورا امریکی میڈیا ڈاکٹر عافیہ کو ”لیڈی القاعدہ“ کے نام سے لکھتا رہا اور متعصبانہ مضامین لکھ کر جیوری پر اثر انداز ہوتا رہا حالانکہ اس پر مقدمہ القاعدہ سے تعلق کے حوالے سے نہیں بلکہ امریکی فوجی پر گولی چلانے کا چلایا جا رہا تھا۔ امریکہ کے مشہور صحافی ایمی گوڈمین، ایلین شارپ اور ٹینا فوسٹز اس فیصلے کو غلط قرار دے چکے ہیں۔ پیٹرا بارٹوسیک نے ہارپر، میگزین میں ایک مضمون لکھا ہے۔ ”انٹیلی جنس فیکٹری امریکہ اپنے دشمنوں کو کیسے غائب کراتا ہے“ اس میں بھی انہوں نے اسے ایک بدترین ناانصافی قرار دیا ہے۔ مزید ظلم کی بات یہ ہے کہ نہ تو عدالت اور نہ ان کا میڈیا عافیہ کے بچوں پر بات کر رہا ہے وہ کرے بھی کیونکر وہ بھی تو عافیہ کے بچے ہیں کسی گوری کے بچے ہوتے، کوئی بندر، کتا ، بلی یا کوئی اور جانور سردی سے مر جاتا بھوک سے مر جاتا یا حادثے میں اپنی جان دے دیتا تو وہاں کا میڈیا، این جی اوز اور انسانی حقوق کے نمائندے آسمان سر پر اٹھا لیتے۔ یہاں کی این جی اوز کہاں ہیں جو عورتوں پر تشدد، ان کے حقوق اور ظلم کے خلاف سراپا احتجاج بن جاتی ہیں جو انسانی حقوق کی علمبردار ہیں۔ طاہرہ عبداللہ کہاں ہے جو علامہ عقیل الغروی سے سعودی عرب میں عورتوں پر ہونے والے تشدد کے خلاف مذمتی بیان دلوانے پر مصر تھیں۔ جو افتخار چوہدری اور عدلیہ کی آزادی کے لئے چلچلاتی ہوئی دھوپ میں نعرے لگاتی رہی۔ کہاں گئی فرزانہ باری ، کدھر ہیں عاصمہ جہانگیر، اقبال حیدر، ہود بھائی، اے ایچ نیر اور آئی اے رحمن جو انسانی حقوق کی حفاظت کے لئے دن رات تڑپتے ہیں۔ جنکی آنکھیں انسانی تذلیل کے خلاف ہر وقت گریہ کناں رہتی ہیں ۔ اگر انہیں بھارت جانے سے فرصت ملے اور بڑے بڑے سیمینارز اور ٹی وی چینلز پر گفتگو سے فراغت حاصل ہو تو لمحہ بھر کو دیکھ لیں کہ قوم کی ایک بیٹی پر کیا بیتی اگر عافیہ مسلمان ہے تو کیا، انسان بھی تو ہے چلیں اسے انسان سمجھ کر ہی مذمت کردیں احتجاج کر لیں لیکن نہیں۔ کوئی این جی او ایسا نہیں کرے گی انسانی حقوق کا کوئی علمبردار ایسا نہیں کرے گا۔ وہ بھلا ایک نحیف و نزار لڑکی کے لئے اپنے ڈونرز کو کیوں ناراض کریں گے؟ وہی ڈونرز جن کی امداد سے یہ سارے سیمینارز، دورے اور سول سوسائٹی کے مزے برقرار ہیں جس طرح امریکی عدالتوں کے انصاف کے معیار دہرے ہیں اسی طرح ہماری این جی اوز کو سڑکوں پر لانے کے لئے بھی معیارات مختلف ہیں۔ غلام اپنے مالکوں کے خلاف احتجاج نہیں کر سکتے۔ رزق کے سرچشمے بند ہونے کا خطرہ زبانوں پر مہر لگا دیتا ہے کشور آپا ! آپ ہی کچھ لکھیں۔ آپ کے قلم سے اگلے شعلے کیوں بجھ گئے؟حکمرانوں سے کچھ گلہ نہیں مجرمانہ حد تک تابعدار فرماں بردار اور بکنے والے لوگوں سے کیا امید باندھی جا سکتی ہے۔ ونی، کاروکاری، سوارا اور غیرت کے نام پر قتل جیسی رسومات سے متصف قوم ایک دوسرے کو غیرت کے نام پر تومار دیتی ہے لیکن اپنی ہی بیٹیوں کو بھیڑیوں کے حوالے کرکے اسے کچھ نہیں ہوتا اس کے عشرت کدوں کے چراغ روشن رہتے ہیں ان کی خواب گاہوں اور آسائشوں کی دنیا آباد رہتی ہے ہم امریکی جاسوس کو قید کے دوران وی آئی پی سہولیات فراہم کرتے ہیں لیکن اپنے لوگ ان کے حوالے کر دیتے ہیں۔ پتہ نہیں ڈاکٹر عافیہ تمہیں رہائی نصیب ہوتی ہے یا نہیں۔ یہی امریکی عدالتیں کیوبا کے پانچ بے گناہ لوگوں کو سو سال سے زائد کی سزائیں دے چکی ہیں اور گزشتہ گیارہ سال سے ان کے کسی بھی رشتہ دارکو ان سے ملنے نہیں دیا جا رہا ان کی بیویوں کو تو امریکا کاویزہ بھی نہیں دیا جا رہا پتہ نہیں تمہارے معصوم مریم اور سلیمان کس حال میں ہیں لیکن تمہارے اس فیصلے نے امریکہ کو دنیا میں ایک مرتبہ پھر ننگا کر کے رکھ دیا ہے۔ خدا تمہیں ظالموں کے چنگل سے نجات دلائے، لیکن تم رہو یا نہ رہو، ہماری بھی سانسیں ہمارا ساتھ دیں یا نہ دیں۔ ہماری دعا ہے کہ تمہارے سلیمان، مریم اور احمد سلامت رہیں تاکہ ان مظلوموں اور معصوموں کی آہیں عرش کی چھت کو جھنجھوڑتی رہیں اور کیا خبر امریکہ جیسی سپر پاور کے لئے کوئی ایک آہ ہی کافی ہو۔</TEXT>
