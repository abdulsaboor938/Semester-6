پولیس اور رینجرز نے مل کر کراچی کو محفوظ بنایا، سہیل انور سیال
کراچی: پاکستان پیپلز پارٹی کے رکن اسمبلی سہیل انور سیال نے کہا ہے کہ پولیس اور رینجرز نے مل کر کراچی کو محفوظ بنایا، کراچی کی صورتِ حال دیگر شہروں کی نسبت مختلف تھی اور ہے۔ سابق وزیرِ داخلہ سندھ انور سیال نے کا کہنا تھا کہ 18 ویں ترمیم کے بعد امن و امان صوبائی حکومت کی ذمہ داری ہے، لیکن صوبائی حکومت جو اچھے کام کرتی ہے اس پر سراہا نہیں جاتا۔ آج وزیرِ اعلیٰ ایک کانسٹیبل کا تبادلہ بھی نہیں کر سکتا: انور سیال ان کا کہنا تھا کہ آج وزیرِ اعلیٰ کسی ایک کانسٹیبل کا تبادلہ بھی نہیں کر سکتا، سندھ حکومت نے امن کے لیے رینجرز کے ساتھ مل کر کام کیا ہے۔ سہیل انور سیال نے اقرار کیا ’کراچی میں موبائل چھیننے کے واقعات میں اضافہ ہوا ہے، تاہم شہر کی صورتِ حال پر سندھ حکومت اپنا کام کر رہی ہے۔‘ انھوں نے کہا کہ 2012 سے پہلے کراچی نے بہت سی لاشیں دیکھی ہیں، لسانی فساد، دہشت گردی، ٹارگٹ کلنگ کے واقعات بہت زیادہ تھے، پھر اسٹیک ہولڈرز کی مشاورت سے آپریشن کیا گیا۔ یہ بھی پڑھیں: غیر ذمہ دارانہ بیان، بلاول بھٹو کی سہیل انور سیال کو سخت وارننگ سب کی کاوشوں سے کراچی میں امن و امان کی صورتِ حال بہت بہتر ہوئی، سانحہ اے پی ایس کے بعد آل پارٹیز کانفرنس نے آپریشن کا فیصلہ کیاتھا۔ موبائل فون چھیننے کے واقعات کے تدارک کے لیے وفاق کے ماتحت پی ٹی اے نے ایک سافٹ ویئر بنانے کا وعدہ کیا ہے۔ خیال رہے کہ چند روز قبل سہیل انور سیال نے سندھ اسمبلی میں خطاب کرتے ہوئے کہا تھا کہ ہندوستان سے آنے والوں کو ہم پال رہے ہیں، ان لوگوں کو ہم نے پناہ دی، ان کو گھر، زمینیں اور اناج دیا، جس پر نہ صرف ایم کیو ایم کی جانب سے سخت ردِ عمل سامنے آیا بلکہ پی پی چیئرمین نے بھی ان کی سخت سرزنش کی۔ comments
