<DOCNO>2226241</DOCNO>
<HL>ایوان وقت مجلس مذاکرہ ...خواتین بارے قانون سازی عمل درآمد اور حقوق کی صورتحال</HL>
<AUTHOR>نوائے وقت</AUTHOR>
<DATELINE> Pakistan 2012-12-11 02:43:01+05</DATELINE>
<TEXT>آج پاکستان کی نصف آبادی عورتوں پر مشتمل ہے اس کے باوجود ہمارے معاشرے کو مردوں کی بالادستی کا معاشرہ قرار دیا جاتا ہے جبکہ مرد اپنے حقوق کے بارے میں کوئی واویلا نہیں کرتے بلکہ دفاعی انداز اختیارکرتے ہوئے اپنے آپ کو خواتین کے حقوق کی خلاف ورزی کا مرتکب قرار نہیں دیتے۔ ان کا موقف یہ ہے کہ جہاں مرد خواتین کے حقوق کے حوالے سے ذمہ دار قرار دیئے جاتے ہیں وہاں ریاست اپنے شہریوں جن میں مرد بھی شامل ہیں کے حقوق کی پاسداری نہیں کرتی۔ ریاستی ادارے حقوق کی خلاف ورزیوںمیں ملوث ہیں مگر خواتین مختلف پلیٹ فارموں پر ایک ہی راگ الاپتی نظر آتی ہیں کہ ہمارے حقوق کی سماجی، معاشرتی، سیاسی، معاشی اور ریاستی سطح پر خلاف ورزی ہوتی ہے اورافسوسناک امر یہ ہے کہ ان خلاف ورزیوں کو روکنے اور آواز بلند کرنے والے ادارے اور تنظیمیں کم ہیں اور اگر ہیں توان کا رویہ غیرسنجیدہ ہے۔ انہی باتوںاور معاملات پر بات چیت اور گفتگو کرنے کے لئے نوائے وقت بیورو فیصل آباد کے زیراہتمام ایوان وقت میں خواتین بارے قانون سازی عمل درآمد اور حقوق کی صورتحال کے موضوع پر ایک مجلس مذاکرہ کا انعقاد کیا گیاجس میں ممبر پنجاب اسمبلی مسز انجم صفدر، رضیہ جوزف ایم پی اے مسلم لیگ(ن)، گرل گائیڈ کی ضلعی عہدیدار آمنہ احسان، اسسٹنٹ پروفیسر گورنمنٹ کالج برائے خواتین مدینہ ٹا¶ن، عنبریں اشعر ایگزیکٹو سیکرٹری عوام پاکستان نسیم انتھنی چیئرمین عوام نازیہ سردار ریسرچ آفیسر افشین پطرس نے اپنے خیالات کا اظہارکیا جبکہ بیوروچیف نوائے وقت احمد کمال نظامی نے میزبانی کے فرائض ادا کئے جبکہ سٹیج سیکرٹری روزنامہ نوائے وقت /دی نیشن کے سپیشل کارسپانڈنٹ احمد جمال نظامی نے ادا کئے۔مجلس مذاکرہ کا آغاز کرتے ہوئے احمد کمال نظامی نے کہا کہ تمام مذاہب میں خواتین کے تقدس و احترام بارے زور دیا گیا ہے۔عورت ماں، بہن، بیٹی، بہو کے روپ میں بھی ہے اور یہ سب رشتے خلوص پیار اور تقدس کے ہیں جبکہ بیوی کے روپ میں بھی عورت گھر کی منتظم کے طورپر اپنا کردار نبھاتی ہے پھر وہی عورت نانی دادی بنتی ہے یہ سب رشتے قدرکی نگاہ سے دیکھے جاتے ہیں۔اس کے علاوہ علاقائی رسومات اور وٹہ سٹہ ظلم و بربریت کا منہ بولتا ثبوت ہیں پسماندہ علاقوں میں عورتوں کوچھوٹے مقدمات میںپھنسا دیا جاتا ہے،ان خواتین کے پاس وکیل کو دینے کے لئے پیسے تک نہیں ہوتے ان کا مقدر جیل کی چار دیواری ہی بن کر رہ جاتا ہے ،جیلوں کا ظالمانہ نظاام بھی آپ کے سامنے ہے وہاں کس کس طرح عورتوںکے حقوق کی خلاف ورزیاںہوتی ہیں خواتین کو بلدیاتی اداروں صوبائی اسمبلیوں قومی اسمبلی اور سینٹ میں نمائندگی دی گئی ہے وہ وہاں اول تو کوئی قانون سازی نہیں کرتیں اور اگر وہ خواتین کی نمائندگی کا حق ادا کرتے ہوئے کچھ قانون سازی کرتی ہیں۔ ان پر عمل درآمد نہیں ہوتا وہ ایک کتاب کی شکل میں ہی موجود رہتی ہے۔خواتین اراکین اسمبلی کو چاہیے کہ وہ انہی خواتین ما¶ں بہنوں اور بیٹیوں کے لئے ان ایوانوں میں قانون سازی کریں تاکہ ان کے حقوق کا تحفظ ممکن ہواس وقت سرکاری اداروں میں بھی خواتین کے لئے کوٹہ مختص کیا گیا ہے۔دنیا چاند پر پہنچ چکی ہے 21ویں صدی شروع ہو چکی ہے۔خلائی سفر کی باتیں ہو رہی ہیں مگر اسکے باوجود سندھ بلوچستان میں وڈیرہ شاہی اور سرداری نظام موجود ہے اور جنوبی پنجاب میں جاگیرداری نظام انسانوں کا مختلف طریقوں سے استحصال کرتا ہے خاص طور پر خواتین پر ظلم و تشدد روز کا معمول ہے اتنی چھوٹی عمر کے بچے بھٹوں پر کام کرتے ہیں جن عمر سکول جانے کی ہوتی ہے ۔ یہ ظلم ناانصافی اور جبرہے ہم بڑھاپے کی عمر کو چھو رہے ہیں اور بچپن سے ایسے واقعات سن رہے ہیں خدا جانے کب انسانوںپر ظلم بند ہو گا۔عورتوںکو حقوق ملیں گے اور کب ظلم کی کالی آندھی رکے گی یا آنے والی نسلیں اسی طرح تقریروں، واک،فورم اورمظاہرے کرتی رہیں گی اورجدوجہدکرتی رہیں گی ہمارا ملک مسائلستان بنا ہوا ہے ہمیں مل بیٹھ کر کوئی لائحہ عمل تیارکرنا چاہیے جس سے ایک خوبصورت معاشرہ وجودمیں آئے۔ میں ان تمام تنظیموں خاص طور پر عوام کو خراج تحسین پیش کرتا ہوں جو خواتین کے حقوق کے لئے میدان عمل میں موجود ہے۔گرل گائیڈ کی ضلعی عہدیدار آمنہ احسان نے کہا کہ ہمارے ہاں انسانی حقوق خاص طور پر خواتین کی صورتحال دگرگوں ہے۔ اللہ تعالیٰ نے ہر ذی روح کو آزاد پیداکیا ہے۔ ذہنی آزادی کسی بھی انسان کا بنیادی حق ہے۔ آزادی ترقی یافتہ قوموں کی علامت ہے مرد اورعورت زندگی کا لازمی حصہ ہے مگر ہمارامعاشرہ اس سائنسی دورمیں بھی پتھر کے زمانے کی شکل پیش کررہا ہے جہاں عورتوںپر ملک کے مختلف حصوں میں روزانہ ظلم ڈھائے جاتے ہیں ماںعظمت کا نشان ہے جبکہ بیوی ایثار کی علامت ہے۔ مرد یہ کیوں بھول جاتے ہیں کہ انہیںبھی آخر ایک عورت نے جنم دیا ہے عورت پر ظلم کرنے والے بیمار ذہنیت کے مالک ہیں۔عورت اس معاشرے میں زنجیروں میںجکڑی ہوئی ہے۔ دوسری طرف عورت کو ہر جگہ استعمال کیا جاتا ہے۔حتیٰ کہ اگر بلیڈ کا اشتہار ہے تو اس میں بھی، سگریٹ کے اشتہار میں بھی، یہ سب عورت کی تذلیل کا باعث ہے۔ تعلیم و صحت پر شہری کا بنیادی حق ہے مگر تعلیم اور صحت خاص طور پر عورتوں کے لئے ضروری ہے تاکہ وہ معاشرے میں فعال کردار ادا کرنے کے قابل ہو سکیں۔ معاشرے میں بعض دفعہ والدین بچیوںکو سکول کالج سے اٹھا لیتے ہیںکہ آنے جانے کے راستے محفوظ نہیں ہیں کیونکہ راستوں میںآوارہ اوباش کھڑے ہوتے ہیں جو جملے کستے ہیں، آوازیں لگاتے ہیں، دیواروںپر کچھ لکھتے ہیں وغیرہ اسکامقامی سطح پرتدارک ہونا چاہیے۔ آج کل معاشرے میں سب سے زیادہ اہم چیز صرف پیسہ ہے جبکہ اصل چیز علم ہے جو کہ ہر چیز پر بھاری ہے آج ضرورت اس امر کی ہے کہ گھروںمیں بچیوں کی تربیت کی جائے۔انہیں اچھے برے کے بارے میں آگاہ کیا جائے۔ انسانی حقوق اورخواتین کے حقوق کے بارے میں آگاہ کیا جائے، انہیں اچھے برے کے بارے میں آگاہ کیا جائے۔انسانی حقوق اور خواتین کے حقوق کے بارے میں آگاہ کیا جائے اور ان چیزوں کو نصاب کے اندر شامل کیا جائے۔اسی طرح اپنی بچیوںکو جائیداد سے حصہ دیا جائے نہ کہ بہانہ بنا کر قتل کر دیا جائے،غیرت کے نام پر یا بندوق صاف کرتے گولی چلنے سے یا چولہا پھٹنے سے وغیرہ یہ سب ہتھکنڈے ہیں بعض لوگ بدنامی کے ڈر سے قاتلوں یا زیادتی کرنے والوںکے خلاف کارروائی سے گریز کرتے ہیں کہ ہماری معاشرے میں بدنامی نہ ہوجائے یہ نہیں سوچتے کہ سماجی و انسان دشمن مجرم کھلے عام معاشرے میں دندناتے پھریں گے جس سے معاشرہ تباہ ہوگا۔ نکاح نامہ کی عبارت اور کالم بھی بچیوں کو سمجھائے جائیں بلکہ نصاب میں شامل کئے جائیں جس میں عورت کو نکاح کے وقت خلع کا حق اور حق مہر بارے آگاہی ملے۔ بعض دفعہ ان کالموں پر کراس لگا دیا جاتا ہے یہ زیادتی ہے۔ رضیہ جوزف ایم پی اے نے کہاکہ مجھے 25سال ہو گئے ہیں خواتین کے لئے کام کرتے ہوئے میرا ایسی خواتین سے واسطہ رہتا ہے جن کے حقوق غصب کرلئے جاتے ہیں جن کو غیرت کے نام پر قتل کر دیا جاتا ہے یا جائیداد سے بے دخل کر دیا جاتا ہے جیلوں میں قیدی خواتین کے ساتھ جانوروںجیسا سلوک کیا جاتا ہے ان کو جیل مینوئل کے مطابق سہولیات مہیا نہیں کی جاتیں ان پر ظلم تشددکیا جاتا ہے ایک ملی نغمہ ہے جس میں کہا گیا ہے اے ما¶ں بہنوں، بیٹیو، قوموں کی عزت تم سے ہے کیا اس ملی نغمے کا اطلاق ہوتا ہے۔دنیاکے ہر مذہب میںماں، بہن، بیٹی کو تقدس دیا ہے۔ ہمارے ملک میں خواتین کے ساتھ جو کچھ ہو رہا ہے اس کا ذمہ دار اس ملک کا حکمران طبقہ ہے۔ چاروں صوبوںمیں خواتین کے حقوق کی خلاف ورزی ہو رہی ہے بہت پڑھے لکھے طبقہ میں مرد و خواتین ماسٹرمائنڈ موجود ہیں جو خواتین اور مردوںپر ظلم کرتے ہیں اور خودکو حقوق کا علمبردار بھی کہتے ہیں۔ میڈیا اوراین جی اوز کا تشدد کم کرنے میں اہم کردار ہے میں خواتین پر تشدد کم کرنے کی بات کر رہی ہوں یہ نہیں کہہ رہی کہ تشدد ختم ہو جائے گا کیونکہ یہ معاشرے سے شاید ختم نہیں ہوگا کیونکہ سوچ اورنظام بہت فرسودہ ہے۔ ہم اپنے خوبصورت وطن کو خود ہی نقصان پہنچا رہے ہیںجبکہ یہ ایک خوبصورت اور عظیم ملک ہے۔ ہمیں خواتین کی ترقی اورکامیابی کے لئے تعلیم اور صحت کی سہولیات ان خواتین تک پہنچانی ہوں گی جو پسماندہ علاقوںمیں زندگی بسر کر رہی ہیں لڑکیوں اور خواتین کو جدید ہنر سکھانے اور تربیت دینے کی ضرورت ہے اور نصاب تعلیم میں ان چیزوںکو شامل کرنے کی ضرورت ہے۔اسمبلیوںمیں قانون سازی ضرور ہوتی ہے مگران قوانین کو کوئی پڑھتا تک نہیں ہے۔ عوام حکومت کو مجبور کریں کہ وہ قوانین پر عملدرآمد بھی ممکن بنائے۔رضیہ جوزف نے کہا کہ پولیس ایسا ادارہ ہے جو معاشرے میں ظلم و زیادتی کرتے ہیں میری تجویز ہے کہ مردانہ پولیس کی جگہ زنانہ پولیس بھرتی کی جائے۔ عورتوں کا کوٹہ ہر شعبہ میں بڑھایا جائے۔ قوانین بنانے کے لئے وکلائ،صحافی اور دانشوروں سے مشاورت کی جائے۔سندھ، پنجاب اوردیگرصوبوں میں جاگیرداروں اور وڈیروں کے ظلم و تشدد سے مزارعوں خواتین اور بچوں کو نجات دلائی جائے۔ حکومت اس کے لئے قوانین بنائے ان حقوق کو حاصل کرنے کے لئے خواتین کو تحریک چلانے کی ضرورت ہے۔انجم صفدر ایم پی اے نے کہا کہ آج کا موضوع نہایت اہمیت کا حامل ہے۔ سب نے بہت اچھی اور معلوماتی باتیں کیں مگر مسئلہ اصل میں قوانین پر عملدرآمد کرانے کا ہے۔ اللہ تعالیٰ نے عورت کو ماںکا درجہ دیا ہے بہن کا درجہ دیاہے۔ بیوی کو ایثار اور بچوں کے لئے قربانی دینے والی بنایا ہے کہنے کا مقصد یہ ہے کہ ہر رشتہ تقدس کا رشتہ ہے۔ مذہب میں عورت کو عزت اور تقدس دیا گیا ہے مگر ہمیں اپنے سماجی اورمعاشرتی رویوں کو تبدیل کرنا ہو گا تبدیلی کا عمل گھر سے شروع کرنا چاہیے۔ پہلی بات تو یہ ہے کہ جب بیٹی کی پیدائش ہوتی ہے اس وقت سے ہی واویلا شروع ہوجاتا ہے اور پھرماں ہی اس کو پوری اوراچھی خوراک نہیں دیتی۔ ڈرتی ہے جلدی جوان نہ ہو جائے اور بیٹے کو اچھی خوراک دی جائے تاکہ وہ جلد باپ کا ہاتھ بٹائے، لڑکی جوان ہو گی تو جلدی شادی کرنی پڑے گی جائیداد سے حصہ جائے گا وغیرہ۔ اصل میں ہمیں انہی سوچوں میں تبدیلی لانے کی ضرورت ہے۔شادی کے بعد ساس بہو کے ساتھ جھگڑتی ہے ساس اور بہو دونوں عورتیں ہیں باقی قانون سازی اورضابطے کچھ نہیں کرتے جب تک معاشرہ تعلیم یافتہ نہیں ہو گا اور خاص طورپرخواتین اس وقت وویمن پروٹیکشن بل ہراسمنٹ ایٹ ورک پلیس بل عورتوں پرتیزاب پھینکنے پر سزا کا بل آ چکے ہیںان پر عملدرآمد کے لئے اداروںپر زور دینے کی ضرورت ہے۔جب تک تمام سٹیک ہولڈرز انہی سوچوں میں تبدیلی پیدا نہیں کرتے اس وقت تک معاملہ درست نہیں ہو گا۔میں یہ کہوں گی کہ وومن پولیس سٹیشنوں پر رشوت سفارش اورظلم ہو رہاہے وہاں بھی بہت برا حال ہے۔ صرف اور صرف تعلیم عام کرنے پر کام ہونا چاہیے۔ اس شعبے میں ایمرجنسی بنیادوں پر کام کرنے کی ضرورت ہے۔خواتین کوجائیدادکا حق دے دیا گیا ہے اس کے لئے پنجاب حکومت نے انتقال جائیدادکے لئے عورتوںکےلئے سٹمپ فیس بہت کم یا معاف کر دی ہے۔کام کرنے والی جگہوں پر جہاں عورتیں کام کرتی ہیں ان کے حقوق کے تحفظ کے لئے بھی بل اسمبلی میں پیش کیا جارہا ہے اس سلسلہ میں پنجاب حکومت نے تحصیل کی سطح پر مذاکرے کرانے کا پروگرام بنایا ہے جس پردسمبر کے مہینے میں عمل کیا جائے گا۔ تعلیم و تربیت دونوں لازم و ملزوم ہیں۔ آخر میںکہوں گی کہ میڈیا جس میں الیکٹرانک میڈیا اور پرنٹ میڈیا شامل ہیں کا بہت اہم کردار ہے جس سے آج سوچ میں تبدیلی پیدا ہو رہی ہے۔ایگزیکٹو سیکرٹری عوام نسیم انتھنی نے کہا کہ خواتین کے حقوق کی خلاف ورزی کے حوالے سے خبریں اخبارات میں شائع ہوتی رہتی ہیں اس وقت بلدیاتی صوبائی قومی اسمبلی اور سینٹ میں خواتین کی نمائندگی موجود ہے خواتین نے اپنے حقوق کے تحفظ کے لئے ضرور حصہ ڈالا ہے مگرجتنا چاہیے تھا اتنا نہیں۔ پاکستان میں جمہوریت کم اور زیادہ عرصہ آمریت رہی ہے مگر افسوس کہ زیادہ قانون سازی آمریت میں ہوئی ہے۔ یہ پہلا موقع ہے کہ جمہوری دور میں زیادہ قانون سازی ہوئی ہے۔پاکستان، انڈیا، بنگلہ دیش اورکمبوڈیا وغیرہ ایسے ممالک ہیں جہاں ابھی انسان کے زندہ رہنے کے حق پر ہی بحثیں ہو رہی ہیں کہ زندگی کیا ہے اور ریاستی کردارکیا ہے۔حکومت کوجب کوئی قانون خود بنانا ہوتا ہے تو اس کی بہت زیادہ تشہیر کی جاتی ہے مگر جوابدہی کے عمل سے بھاگتی ہے۔ہماراکام سفارشات دینا ہے قانون سازی ان اداروں کا کام ہے۔جنوری سے اکتوبر 2012ءکے دوراناخبارات میں 1089کیسز ریکارڈ ہوئے۔جن میں خواتین پر ضلع فیصل آباد میں مختلف طرح کے تشدد روا رکھے گئے۔اس سلسلہ میں سب کو مل جل کرکرداراداکرناچاہیے۔معاشرے میں ابھی تک خواتین کو برابری کا موقع نہیںملاہرجگہ امتیازی رویے موجود ہیں۔ 12دسمبر 2011ءمیں فرسودہ رسومات کے خاتمہ اور وراثت میں حصہ کو دیوانی سے نکال کر فوجداری میں لایا گیا ہے۔ 1996ءسیڈا پر دستخط کرنے سے پولیس سٹیشن بنائے گئے۔انہوں نے کہاکہ ہمیں حکومت سے مطالبہ کرنا چاہیے کہ وہ ایسا طریقہ کار بنائے کہ جس سے قوانین پر عملدرآمدکو یقینی بنایا جائے۔خواتین اپنا کردار آگے بڑھ کرادا کریں اور خواتین کو اپنے حقوق کی جنگ لڑنے کے لئے میدان عمل میں کودنا پڑے گا ورنہ کوئی اوران کی جنگ نہیں لڑے گا۔نسیم انتھنی نے خواتین کے حقوق کے حوالے سے ضلع بھر میں ہونے والی خلاف ورزیوں کی تفصیل بتاتے ہوئے کہا کہ جنوری 2012ءسے اکتوبر 2012ءتک 1089 خواتین کومختلف طریقوں سے تشدد کا نشانہ بنایا گیا۔ واضح رہے کہ یہ وہ واقعات ہیں جو اخبارات میں ریکارڈ ہوئے ورنہ بہت ساری ایسی خواتین ہیں جن پر تشدد ہوتا ہے مگر ان کی کوئی خبر اخبارات میں نہیں چھپتی اور وہ صدیوں سے ظلم سہہ رہی ہیں۔ ان تشدد کے واقعات کی تفصیل کچھ یوں ہے۔ زیادتی کیسزجنوری تک اکتوبر 97، اقدام زیادتی کے کیس55،اجتماعی زیادتی کیس 73، قتل کیس 142، اقدام قتل کیس 126، غیرت کے نام پر قتل 33، اغوا کے کیس 117، اغوا کی کوشش کے کیس 13، خودکشی کیس 36، اقدام خودکشی کیس 53،جلانے کے کیس 25، گھریلو تشدد وغیرہ 240، فروخت کے کیس 3، اسقاط حمل 8، ہراساں کرنے کے کیس 52،جسمانی اعضاءکاٹنے کے کیس 12،زبردستی شادی کے کیس 4،اس طرح ضلع فیصل آبادکے اندر جنوری تا اکتوبر2012ءمیں 1089 خواتین کو تشدد کے مختلف طریقوں سے نشانہ بنایا گیا۔ یہ سوسائٹی کی ایک بھیانک تصویر ہے۔ ان واقعات کوروکنے کے لئے سیاسی جماعتوں،سوسائٹی،مذہبی جماعتوں اور حکومتوں کو مل جل کر اقدامات اٹھانے ہوں گے۔چیئرپرسن عوام نازیہ سردار نے کہا کہ آج کل عوام تنظیم خواتین کے حقوق کے بارے میں16ڈینرایکٹوازم کا سلسلہ چل رہا ہے۔ ہم ملک میں موجود پسے ہوئے طبقات کے لئے سفارشات پیش کرتے ہیں تاکہ ان کے لئے بہتر قوانین وجودمیں آ سکیں۔جینڈر کی بنیادپر خواتین کو پوری مزدوری نہیں دی جاتی اوران کا ہر شعبہ میں استحصال کیا جاتا ہے۔ نازیہ سردار نے کہاکہ گھریلو تشدد کا بل صوبائی سطح پر نافذ کیا جائے۔اس وقت گھریلو سطح پر کام کرنے والے افراد مردوخواتین کو مزدور ہی تسلیم نہیں کیا جاتا جو کہ زیادتی ہے۔اس پر پارلیمنٹیرینز کو غورکرنا چاہیے اوراپنے ایوان میں آواز اٹھانی چاہیے۔دوسری طرف معاشرے سے منفی امتیازپرمنی رویے تبدیل کرنے کی ضرورت ہے۔اسسٹنٹ پروفیسر عنبرین اشعر نے کہا کہ پرہیز علاج سے بہتر ہے اور تشدد تک نوبت ہی نہ آنے دی جائے۔ دوسری بات یہ کہ تعلیم سے پہلے تربیت کی ضرورت ہے۔ عورت کو حقوق بارے بتانے سے زیادہ ضروری یہ ہے کہ مرد کو تربیت دی جائے تاکہ وہ تشدد نہ کرے اور عورت کے مقام و مرتبہ کو تسلیم کرے اور عورت کو ماں، بہن، بیٹی اور بہوتسلیم کرے حالانکہ بیوی قربانی اورایثار کرتی ہے مگرپھر بھی اس پر ظلم تشدد کیا جاتاہے۔باقی جہاںہم اپنی بیٹی کا موبائل چیک کرتے ہیںوہاں ہمیںاپنے بیٹے کی سرگرمیوں کو بھی دیکھنا چاہیے ،اسکو بہن پر رعب جھاڑنے سے منع کرنا چاہیے گھروں سے یہ سلسلہ شروع کرنا چاہیے۔ اس کے لئے کونسلنگ شروع کرنا چاہیے تاکہ عورت کی اہمیت بارے آگاہی ضروری ہے۔ہمیںمعاشرے کو ترقی یافتہ بنانے کے لئے خواتین کے بارے میں تمام امتیازات اور امتیازی قوانین کا خاتمہ کرنا چاہیے۔ بہرحال مردوں کی تربیت اور کونسلنگ بہت ضروری ہے۔ میں اپنے کالج میں بھی پرنسپل صاحبہ کو مشورہ دوںگی کہ وہ بھی خواتین کے حقوق بارے کوئی آگاہی ورکشاپ منعقدکرائیں۔ریسرچ آفیسر عوام افیشن پطرس نے کہا کہ خواتین پر بہت زیادہ قانون سازی ہو چکی ہے جتنے قوانین بن چکے ہیںان پر اگر عمل درآمد کرایا جائے تو بہت ساری وومن ایشوز حل ہو سکتے ہیں اس وقت ضلع فیصل آباد میں جنوری سے اکتوبر 2012ءکے دوران 1089 خواتین کو غیرت کے نام پر جنسی زیادتی، اجتماعی جنسی زیادتی، اغوا، خودکشی، جلانے کے ذریعے تشدد،فروخت کے کیس،اسقاط حمل ہراساں کرنا، زبردستی شادی، استحصال کا نشانہ بنایا گیا دوسری طرف پاکستان میں خواتین کی گواہی آدھی تسلیم کی جاتی ہے اور اگر وہ خاتون غیرمسلم ہے تو پھر چارخواتین کی ایک گواہی تسلیم کی جاتی ہے اس پر بھی غور کی ضرورت ہے۔وویمن پروٹیکشن بل، ہراسمنٹ بل اور جائیداد میں حصہ کے حوالے سے ہونے والی قانون سازی کو عمل درآمد کے ذریعے نافذ کیا جائے تاکہ خواتین کا استحصال بند ہو اور ان کے حقوق کا تحفظ یقینی بنایا جا سکے۔افتخار احمد نے کہاکہ صدیوںپرانے رسم و رواج اور فرسودہ رسومات عورتوں کے استحصال کاباعث ہیں۔ان پرقانون سازی ہو چکی ہے مگر معاشرے سے خاتمہ بھی ضروری ہے ہر مذہب،امن بھائی چارے اور عورتوں کی عزت و تکریم کا درس دیتا ہے اس لئے جب تک عورت معاشی طور پر خودکفیل نہیں ہوتی اس وقت تک عورت کا ہمارے معاشرے میںاستحصال ہوتا رہےگا۔ اگر بھائی غیرت میںآ کر بہن کو قتل کر دیتا ہے تو بہن کو بھی چاہیے کہ جب بھائی کسی عورت کو بھگا کر لاتا ہے اوراس کی تذلیل کرتاہے تو وہ بھی ایسا ہی کرے مگر ایسا ممکن نہیں ہے کیونکہ یہ مردوں کی بالادستی کا معاشرہ ہے۔ عورت کا یہ مقام صرف جاگیردارانہ سماج کی وجہ سے ہے جو کہ بہت ظالمانہ نظام ہے۔</TEXT>
