<DOCNO>1926954</DOCNO>
<HL>’’نیب، حکمران جماعت میں اختلافات 150 میگا کرپشن مقدمات پر شروع ہوئے‘‘</HL>
<AUTHOR>نوائے وقت</AUTHOR>
<DATELINE> Pakistan 2016-02-21 06:40:44+05</DATELINE>
<TEXT>اسلام آباد (نوخیز ساہی، دی نیشن رپورٹ) انٹی کرپشن واچ ڈاگ کے ایک سینئر افسر نے نام ظاہر نہ کرنے کی شرط پر بتایا کہ حکمران جماعت اور نیب میں اختلافات 150 میگا کرپشن مقدمات کی تفصیلات سپریم کورٹ جمع کرانے پر شروع ہوئے تھے۔ نیب نے ان 150 میگا کرپشن مقدمات کی تفتیشی رپورٹیں مارچ کے آخر تک عدالت عظمیٰ میں جمع کرانے کی تیاری کرلی ہے اور امکان ہے حکومت ناراض ہوجائیگی۔ انہوں نے مزید کہا کہ پاکستان میں نیب کے تمام علاقائی بیورو ان میگا مقدمات کے حوالے سے ہفتہ وار پیشرفت رپورٹیں نیب ہیڈکوارٹر بھجوا رہے ہیں۔ انہوں نے کہا وزیراعظم کی جانب سے بیان کے بعد نیب ہیڈ کوارٹرز کی جانب سے ان مقدمات پر کام تیز کرنے کی ہدایات موصول نہیں ہوئیں۔ وزیراعظم نوازشریف، شہباز شریف، اسحاق ڈار، پی پی پی کے اعلیٰ رہنما اور ریٹائرڈ سیکرٹریز کیخلاف مقدمات سمیت میگا کرپشن کیسوں کی تفصیلات فراہم کرنے کے حوالے سے نیب کیلئے یہ مشکل فیصلہ ہوگا۔ نیب ذرائع نے بتایا کہ 2 تفتیشی ارکان ایم سی بی کی نجکاری کے سلسلے میں جاری تفتیش کے حوالے سے کراچی پہنچ گئے ہیں۔ ایم سی بی کی نجکاری 1991ء میں نوازشریف کے دور حکومت میں ہوئی تھی۔ تفتیش ٹیم کے افسر بنک اور ایم سی بی حکام سے ملے اور ایم سی بی کی نجکاری کا ریکارڈ قبضے میں لے لیا ہے۔ ذرائع کا مزید کہنا ہے کہ نیب کی تفتیشی ٹیم نے ایک بار پھر میاں منشائ، ایم سی بی کے ڈائریکٹرز، سٹیٹ بینک کے سابق متعلقہ افسروں، سابق نجکاری سیکرٹری اور 1991ء میں ایم سی بی کے صدر حسین لوائی کے بیانات ریکارڈ کرنے کا منصوبہ بنایا ہے۔ نیب نے 2000ء میں ایم سی بی کی نجکاری کی تفتیش شروع کی تھی لیکن وزارت خزانہ نے یہ کیس سٹیٹ بینک کو بھجوا دیا تھا۔ عدالت عظمیٰ کے احکامات کے بعد نیب نے گذشتہ مئی میں ایم سی بی نجکاری کی دوبارہ تفتیش شروع کی تھی اور ایم سی بی کے ڈائریکٹرز اور دیگر حکام کو خطوط لکھے گئے تھے۔ میاں منشاء نے نیب ٹیم کے سامنے پیش ہو کر اپنا بیان ریکارڈ کرایا تھا۔</TEXT>
