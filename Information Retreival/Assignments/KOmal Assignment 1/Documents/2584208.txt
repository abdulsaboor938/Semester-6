<DOCNO>2584208</DOCNO>
<HL>انسانی اسمگلنگ روکنے کیلئے اقدامات کیئے جائیں، وزیرداخلہ</HL>
<AUTHOR>اردو پوائنٹ</AUTHOR>
<DATELINE> Pakistan 2012-12-12 11:33:28+05</DATELINE>
<TEXT>اسلام آباد(اُردو پوائنٹ اخبار تازہ ترین۔ 12دسمبر 2012ء) وزیر داخلہ رحمان ملک نے ہدایت کی ہے کہ پاک ایرانی سرحد پر انسانی اسمگلنگ کی روک تھام کے لیے خصوصی اقدامات کیے جائیں۔ وفاقی وزیرداخلہ رحمان ملک کی زیر صدارت اسلام آباد میں اعلیٰ سطح کا اجلاس ہوا۔ () اجلاس میں سیکریٹری داخلہ، ڈی جی ایف آئی اے،نیشنل کرائسز منیجمنٹ اور اعلیٰ حکام نے شرکت کی۔ اجلاس میں ملکی سیکیورٹی کی صورتحال اور امن و امان پر تبادلہ خیال کیا گیا۔ وزیر داخلہ رحمان ملک نے ہدایت کی کہ منی لانڈرنگ اور ہنڈی کے کاروبار میں ملوث افراد کے خلاف سخت کارروائی کی جائے اور انہیں فوری طور پر گرفتار کر کے انصاف کے کٹہرے میں لایا جائے۔ اجلاس میں ڈی جی ایف آئی اے نے مختلف کیسز کے حوالے سے بریفنگ بھی دی۔</TEXT>
