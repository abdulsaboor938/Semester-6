ایشیا کپ : پی آئی اے اپنے مسافروں کو کرکٹ میچ کی اپ ڈیٹ فراہم کرے گی
کراچی : پی آئی اے اپنے مسافروں کو کرکٹ سے ہر لمحہ اپ ڈیٹ رکھے گی، لانگ روٹ پر جانے والی تمام پروازوں میں بوئنگ777 طیاروں کے کپتانوں کو ہدایت جاری کردی گئی۔ تفصیلات کے مطابق کرکٹ کا جنون زمین سے آسمان تک جا پہنچا، اب فضاؤں میں بھی سفر کرنے والے مسافر کرکٹ سے ہر لمحہ اپ ڈیٹ رہیں گے۔ اس حوالے سے قومی ایئرلائن ایشیاء کپ میں پاک بھارت سنسی خیز میچ میں مسافروں کو ہرلمحہ اپ ڈیٹ رکھے گی، پی آئی اے اندرون و بیرونی ملک جانیوالی پروازوں میں کرکٹ کے شائقین کو میچ کی صورتحال سے آگاہ رکھے گی۔ لانگ روٹ پر جانے والی تمام پروازوں میں بوئنگ777طیاروں کے کپتانوں کو ہدایت جاری کردی گئی ہے، دوران پرواز کپتان اپنے مسافروں کو ہر پندرہ منٹ بعد سیٹلائٹ کمیونکیشن اور اے سی اے آر ایس سسٹم کے تحت کرکٹ کی اپ ڈیٹ دیتے رہیں گے۔ کرکٹ کے شائقین مسافر کینیڈا، لندن، یورپ اور خلیجی ممالک جانے والی پروازوں میں مسافروں کو میچ سے متعلق اپ ڈیٹ کیا جائے گا، لانگ روٹ کے مسافر فضاوٴں میں بھی میچ سے لطف اندوز ہوتے رہیں گے، اس کے علاوہ ڈومیسٹک پروازوں میں ریڈیو فریکوئنسی کے ذریعے بھی میچ سے متعلق مسافر اپ ڈیٹ رہیں گے۔  comments
