<DOCNO>1289934</DOCNO>
<HL>پانچ افریقی ممالک میں انٹرپول کی کارروائی، 500افراد بازیاب</HL>
<AUTHOR>روزنامہ جنگ</AUTHOR>
<DATELINE> Pakistan 2017-11-27 05:11:00+05</DATELINE>
<TEXT>پیرس (انٹرنیشنل ڈیسک)بین الاقوامی پولیس انٹرپول نے 5افریقی ممالک میںکارروائیوں کے دوران انسانوں کی سمگلنگ میںملوث 40مشتبہ افراد کو گرفتار اور ان کی قید میںموجود 500 افراد کو بازیاب کرالیا۔ جرمن نیوز ایجنسی ڈی پی اے کے مطابق انٹرنیشنل پولیس آرگنائزیشن انٹرپول نے انسانی اسمگلرز کے خلاف یہ کارروائیاں چاڈ، مالی، موریتانیا، نائیجریا اور سینیگال میںکیں۔ انٹرپول کی جانب سےایک بیان میں بتایا گیا ہے کہ انسانوں کے مشتبہ سمگلروں کے خلاف کی گئی ان کارروائیوں کے دوران رہا کئے گئے افراد میں 236بچے بھی شامل تھے۔ اس بیان میں یہ بھی کہا گیاہے کہ جن 40مشتبہ افراد کو گرفتار کیا گیا ہے اب ان کےخلاف انسانوں کی اسمگلنگ، جبری مشقت اور بچوں کے استحصال کے مقدمات چلائے جائیں گے۔ بین الاقوامی پولیس کی جانب سے کی گئی یہ کارروائیاں افریقہ کے ساحلی خطے میںسرگرم انسانوں کے اسمگلروں اور جرائم پیشہ گروہوں کے خلاف شروع کئے گئے منصوبے کے تحت کی گئی ہیں یہ منصوبہ جرمنی کے وفاقی دفتر خارجہ کے تعاون سے شروع کیا گیا ہے۔</TEXT>
