<DOCNO>1312715</DOCNO>
<HL>سانحہ قصور کے مجرمان کو عبرتناک سزائیں دی جائیں، پی ٹی آئی سکاٹ لینڈ</HL>
<AUTHOR>روزنامہ جنگ</AUTHOR>
<DATELINE> Pakistan 2018-01-14 05:01:00+05</DATELINE>
<TEXT>گلاسگو(طاہر انعام شیخ)تحریک انصاف سکاٹ لینڈ کے رہنمائوں نے قصور کی معصوم بچی زینب کے ساتھ جنسی زیادتی اور بعد میں المناک قتل پر پریس کانفرنس میں واقعہ کی شدید ترین الفاظ میں مذمت کی ہے۔ تحریک انصاف ویسٹ آف سکاٹ لینڈ کے صدر میاںعلی احمد صوفی نے کہا کہ پاکستان کی حکومت بچوںکی جان کی حفاظت میں مکمل طورپر ناکام ہوچکی ہے۔ صرف 2017کے پہلے 6ماہ کے دوران جنسی زیادتی کے 768واقعات پیش آئے اور ان میں سب سے زیادہ صوبہ پنجاب میں تھے، تحریک انصاف کے جنرل سیکرٹری یاسر چوہدری نے کہا کہ یہ ایک سماجی مسئلہ ہے اور پوری قوم کو متحد ہوکر اس حوالے سے اقدامات کرنے چاہئیں۔ حکومت کو چاہئے کہ ان مجرمان کو گرفتار کرکے عبرتناک سزائیں دے۔ ممتاز رہنما ریاض قریشی نے کہا کہ ایک رپورٹ کے مطابق پاکستان میں روزانہ دس بچوںکو جنسی تشدد کا نشانہ بنایاجاتا ہے لیکن حکومت ان جرائم کو روکنے کے لئے کوئی اقدامات نہیںکرسکی ہے، اگر وہ عوام کے جان ومال کو تحفظ نہیں دے سکتی تو سبکدوش ہوجائے، رانا محمد سمیع نے کہا کہ حکومت نے بجائے مجرموں کو تلاش کرنے کے احتجاج کرنے والوں کو فائرنگ کا نشانہ بنایا اور مزید دو افراد کو شہید کرڈالا، اس پر حکام کے خلاف قتل کا مقدمہ بنایاجائے، عمر برلاس نے کہا کہ حکومت کو اپنی ترجیحات تبدیل کرنے کی ضرورت ہے۔ پولیس عوام کی حفاظت کرنے کے بجائے اعلیٰ حکام اور وزرا کی خدمات پر مامور ہے۔ یہ ایک مخصوص مراعات یافتہ طبقے کی حکومت ہے جسے عوام کے مسائل کا کوئی احساس نہیں، یاسمین علی نے کہا کہ عوام کا حکومت پر سے اعتماد ختم ہوچکا ہے۔ پرنس وسیم نے کہا کہ مجرمان کو سرعام پھانسی دے کر نشانہ عبرت بنایاجائے، ظفر اللہ خان نے کہا کہ بچوںکے اغوا اور جنسی زیادتی کے واقعات دہشت گردی میںآتے ہیں اس سلسلہ میںکسی نئی قانون سازی کی ضرورت نہیںچنانچہ قاتلوںکو فوراً سزائے موت دی جائے، زاہدہ رزاق نے کہا کہ کچھ انسانیت دشمن عرصے سے بچوں کے اغوا اور تشدد میںملوث ہیں واقعہ صرف قصور تک محدود نہیں بلکہ دیگر کئی شہروںمیںبھی اسی طرحکے واقعات ہورہے ہیں اور یہ حکومت اور متعلقہ اداروںکی واضح کوتاہی ہے۔</TEXT>
