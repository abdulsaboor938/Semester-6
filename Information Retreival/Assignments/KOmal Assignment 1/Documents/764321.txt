<DOCNO>764321</DOCNO>
<HL>لاڑکانہ: 15 سالہ بچہ جنسی زیادتی کے بعد قتل</HL>
<AUTHOR>اے آر وائی نیوز</AUTHOR>
<DATELINE> Pakistan 2017-07-21 21:31:30+05</DATELINE>
<TEXT>لاڑکانہ: نوڈیرو کے علاقے میں لاپتہ ہونے والے 15 سالہ بچے کو جنسی زیادتی کے بعد قتل کردیا گیا۔ تفصیلات کے مطابق لاڑکانہ کے علاقے نوڈیرو میں کھیتوں سے 15 سالہ بچے کی لاش برآمد ہوئی، پولیس اور ریسکیو کی ٹیمیں اطلاع ملنے پر جائے وقوعہ پہنچی اور لاش کو اسپتال منتقل کیا۔ اسپتال پہنچنے پر لاش کی شناخت رحمان دایو کے نام سے کی گئی، میڈیکل رپورٹ میں بچے سے جنسی زیادتی کے شواہد بھی ملے ہیں، پولیس نے مطابق مقتول کو ایک روز قبل گھر کے پاس سے اغوا کیا گیا تھا۔ پولیس حکام کا کہنا ہے کہ مقتول کی لاش برہنہ اور تشدد زدہ حالت میں برآمد ہوئی جبکہ بچے کے سر پر تیز دھار آلے سے وار کر کے بے دردی سے قتل کیا گیا، ابتدائی پورٹ میں جنسی زیادتی کے شواہد بھی ملے ہیں۔ دوسری جانب متاثرہ اہل خانہ کو جب لاش ملنے کی اطلاع دی گئی تو گھر پر کہرام مچ گیا، ورثاء کا کہنا ہے کہ رحمان ایک روز قبل دوائی لینے کے لیے گھر سے باہر گیا اور پھر لاپتہ ہوگیا تھا۔ پوسٹ مارٹم مکمل ہونے کے بعد لاش کو اہل خانہ کے حوالے کردیا گیا جبکہ پولیس نے تاحال واقعے کا مقدمہ درج نہیں کیا اور نہ ہی تحقیقات کے لیے کوئی اقدامات کیے۔</TEXT>
