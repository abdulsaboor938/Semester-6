<DOCNO>2477554</DOCNO>
<HL>باوردی صدارتی انتخابات، وکلاء کل ملک گیر ہڑتال کریں گے،بازوؤں پر سیاہ پٹیاں،بارزکی عمارتوں پر سیاہ پرچم لہرائے جائینگے، وکلاء عدالتوں میں پیش نہیں،احتجاجی ریلیاں بھی نکالی جائینگی</HL>
<AUTHOR>اردو پوائنٹ</AUTHOR>
<DATELINE> Pakistan 2007-09-05 14:14:19+05</DATELINE>
<TEXT>اسلام آباد (اُردو پوائنٹ اخبار تازہ ترین۔5ستمبر۔2007ء) وکلاء ایکشن کمیٹی کی کال پر ملک بھر کے وکلاء باوردی صدارتی انتخاب کے خلاف کل ملک گیر ہڑتال کریں گے جبکہ عدالتوں میں پیش نہیں ہوں گے۔ وفاقی دارالحکومت اسلام آباد سمیت ملک بھر میں احتجاجی ریلیاں نکالی جائیں گی جبکہ بارز کی عمارتوں پر سیاہ پرچم لہرائے جائیں گے۔ تفصیلات کے مطابق وکلاء ایکشن کمیٹی کی کال پر پاکستان بھر کے وکلاء آج6 ستمبر کو باوردی صدارتی انتخاب کیخلاف ملک گیر ہڑتال کریں گے۔ () وکلاء بازؤوں پر سیاہ پٹیاں باندھ کر عدالتوں میں پیش نہیں ہوں گے۔ اس موقع پر وفاقی دارالحکومت اسلام آباد سمیت ملک کے تمام چھوٹے بڑے شہروں میں احتجاجی مظاہروں اور ریلیوں کا پروگرام تشکیل دیدیا گیا ہے۔ احتجاجی مظاہروں میں اپوزیشن جماعتوں کے قائدین کی شرکت بھی متوقع ہے۔ اس موقع پر مکل بھر کے تمام بار ایسوسی ایشنز کی عمارتوں پر سیاہ پرچم لہرانے کا فیصلہ کیا گیا ہے۔ ہڑتال کا اعلان چند روز قبل سپریم کورٹ بار ایسوسی ایشن کے صدر منیر اے ملک، علی احمد کرد اور دیگر وکلاء تنظیموں کے عہدیداروں نے ایک پریس کانفرنس کے دوران کیا تھا۔</TEXT>
