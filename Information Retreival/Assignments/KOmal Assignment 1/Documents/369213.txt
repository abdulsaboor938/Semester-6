<DOCNO>369213</DOCNO>
<HL>عدالتی کارروائی</HL>
<AUTHOR>روزنامہ پاکستان</AUTHOR>
<DATELINE> Pakistan 2016-11-24 00:21:18+05</DATELINE>
<TEXT>ایک سیشن جج کی عدالت میں قتل کا کیس چل رہا تھا۔ ملزمہ شمیم پر یہ الزام تھا کہ اُس نے اپنی سوکن پروین کو زہر دے کر ہلاک کردیا تھا۔ اس کیس کا مختصر پس منظر یہ تھا کہ زمیندار ظفر خان کی شادی، زمیندار چوہدری صادق علی کی بیٹی شمیم سے ہوئی تھی۔ جب کئی سال تک ظفر خان اولاد سے محرم رہا تو اُس نے اپنے سسر سے دوسری شادی کی اجازت مانگی جو اُسے اِس شرط پر مل گئی کہ وُہ تین مربع اراضی شمیم کے نام کردے گا۔ یہ شرط پوری کرکے ظفر خان نے اپنے سکول کے زمانے کے استاد ماسٹر ثناء اللہ کی بیٹی پروین سے شادی کرلی۔ ظفر خان دوسری شادی سے بہت خوش تھا۔ اگرچہ اُس کے گھر میں حکمرانی پہلی بیوی ہی کی تھی۔ دوسری شادی کے تین ایک ماہ بعد پتہ چلا کہ پروین حاملہ ہے۔ شمیم بظاہر تو پروین سے بہت اچھا سلوک کرتی تھی لیکن دل میں اُس کے سخت خلاف تھی ۔ اُسے پروین کے حاملہ ہونے کا پتہ چلا تو مارے حسد کے جل بھُن گئی۔اُس نے ایک روز پروین کے کھانے میں زہر ملا دیا۔ حالت خراب ہونے پر پروین کو ہسپتال لے جایا گیا۔ جہاں چند گھنٹے بعد پروین دم توڑ گئی۔ ڈاکٹروں نے زہر خورانی کو موت کی وجہ قرار دیا۔ پوسٹ مارٹم رپورٹ سے بھی اِس بات کی تصدیق ہوگئی۔ پروین کے والد ماسٹر ثناء اللہ نے شمیم کے خلاف قتل کی F.I.R درج کروا دی۔ شمیم گرفتار ہوگئی۔ پولیس نے پندرہ بیس دن کے اندر اندر مکمل چالان مجسٹریٹ کی عدالت میں پیش کردیا جِس میں شمیم کو مجرم ٹھہرایا گیا تھا۔ مجسٹریٹ نے چند پیشیوں کے بعد کیس سیشن سپرد کردیا اور اب کیس سیشن جج کی عدالت میں چل رہا تھا۔ سرتوڑ کوشش کے باوجود شمیم کی ضمانت نہیں ہوسکی تھی۔ وکیل استغاثہ بیرسٹر شوکت علی شاہ نے بڑی تفصیل سے وہ تمام حالات و واقعات عدالت کو بتائے جو پروین کے قتل کا باعث بنے تھے۔ اِس ضمن میں جج صاحب کا اپنا نقطہ نظر تھا۔ وہ چاہتے تھے کہ فیصلہ دینے سے پہلے مکمل دودھ کا دودھ اور پانی کا پانی ہونا چاہیے ۔ وہ نہیں چاہتے تھے کہ عجلت میں فیصلہ کرکے کسی کے ساتھ نا انصافی کے مرتکب ہوں۔ وُہ ہر بات کا ثبوت چاہتے تھے جیسا کہ مندرجہ ذیل مکالمے سے ظاہر ہوتا ہے۔ وکیل استغاثہ: یور آنر ، میں نے تمام حالات آپ کے گوش گزار کردیے ہیں جو یہ ثابت کرتے ہیں کہ ملزمہ شمیم نے ہی پروین کو زہر دیا ہے۔ چنانچہ عدالت سے میری استدعا ہے کہ ملزمہ کو دفعہ 302کے تحت پھانسی کی سزا دی جائے۔ جج: یہ ایک انسان کی زندگی کا سوال ہے۔ ملزمہ کی پھانسی آپ کی خواہش تو ہوسکتی ہے لیکن عدالت کوہرپہلو ملحوظِ خاطر رکھنا پڑتا ہے۔ وکیل: میں نے ہر پہلو آپ کے سامنے واضح کردیا ہے۔ ملزمہ شمیم کے جرم میں شک و شبہ کی قطعاً گنجائش نہیں ہے۔ جج: آپ یہ بات اتنے یقین سے کیسے کہہ سکتے ہیں؟ کیا ایسا ممکن نہیں کہ پروین کو کسی اور مرد یا عورت نے زہردیا ہو؟ وکیل: یور آنر، ملزمہ شمیم کے علاوہ کسی اور کے پاس قتل کی کوئی وجہ نہیں۔ پروین کے قتل سے صرف ملزمہ ہی کو فائدہ پہنچ سکتا تھا۔ کوئی اور پروین کا دشمن تھا ہی نہیں۔ جج: آپ گاؤں کے ہزاروں افراد کے بارے میں اتنے یقین سے کیسے کہہ سکتے ہیں کہ ا ن میں کوئی بھی پروین کا دُشمن نہیں تھا؟ دلوں کا حال سوائے اللہ کے کوئی نہیں جان سکتا۔ وکیل: درست ارشاد ہوا۔ آپ کے دل کا حال بھی اللہ ہی جانتا ہے۔ آپ اس حقیقت کو بھی مدِ نظر رکھیں کہ مقتولہ پروین نے دم توڑنے سے پہلے کہا تھا کہ مجھے شمیم نے زہر دیا ہے۔ جج: اِس بات کا گواہ کون ہے؟ میرا مطلب ہے اُس نے یہ بات کس سے کی تھی؟ وکیل: کنیزاں بی بی سے ۔ جو اُن کی میڈ سرونٹ ہے۔ جج: ٹھیک ہے۔ ہم کنیزاں بی بی کو بطور گواہ طلب کرلیتے ہیں۔ (تفتیشی افسر سے) آپ اگلی پیشی پر کنیزاں بی بی کو لے کر آئیں۔اگر شمیم مجرم ثابت ہوئی تو اُسے کڑی سے کڑی سزا دیں گے۔ تفتیشی افسر: جناب کنیزاں بی بی کی والدہ شدید بیمار ہے۔وہ اپنی والدہ کے پاس خان گڑھ گئی ہوئی ہے۔نیز اب وُہ کہتی ہے کہ اُس نے قطعاً یہ نہیں کہا کہ پروین نے شمیم کا نام لیا تھا۔ وکیل (افسر سے): لیکن آپ لوگوں نے جو چالان پیش کیا ہے اُس میں کنیزاں بی بی کا بیان درج ہے۔ تفتیشی افسر: میں یہی کہہ سکتا ہوں کہ کنیزاں بی بی منحرف ہوگئی ہے۔ وکیل: یورآنر ، ملازمہ کو ڈرا دھمکا کر بیان بدلنے پر مجبور کرلینا کچھ ایسا مشکل کام تو ہے نہیں۔ ظفر خان ایک بیوی سے تو ہاتھ دھو بیٹھا۔ اب وُہ دوسری کو بچانے کی سر توڑ کوشش کرے گا۔ ویسے بھی ملزمہ شمیم کا والد ایک با اثر زمیندار ہے۔ علاقے کے لوگ اُس سے ڈرتے ہیں۔ جج: لوگ ڈرتے ہوں گے لیکن ہم نہیں ڈرتے۔ ہم بے خوف ہو کر فیصلے کرتے ہیں۔ ہم صرف اِس بات سے ڈرتے ہیں کہ کسی بے گناہ کے ساتھ نا انصافی نہ ہو۔ وکیل: مقتولہ کے خاوند ظفر خان کی والدہ نے بھی یہی بیان دیا تھا کہ اُس کی بڑی بہو ، چھوٹی بہو کو پسند نہیں کرتی تھی۔ یہ بات پولیس کے چالان میں بھی لکھی ہوئی ہے۔ جج: اِس کا یہ مطلب تو نہیں کہ جسے آپ پسند نہ کریں اُسے قتل کردیں۔ اگر ایسا ہونے لگے تو روزانہ لاکھوں لوگ قتل ہوجائیں۔ ویسے بھی ایک شخص کی دو بیویاں ایک گھر میں تو ہوتی ہیں لیکن ایک page پرکبھی نہیں ہوتیں۔ وکیل: یور آنر، تمام حالات اِ س امر کی طرف اشارہ کرتے ہیں کہ ملزمہ شمیم نے مقتولہ کو زہر دیا ۔ اِس کیس کی واقعاتی شہادت انتہائی مضبوط ہے جسے نظر انداز کرنا ناممکن ہے۔ اُس روز گھر میں دونوں بیویوں کے علاوہ صرف ظفر خان کی والدہ، اور دو ملازمائیں تھیں۔ سوائے ملزمہ شمیم کے کسی اور کو کیا ضرورت تھی پروین کو زہر دینے کی؟ کیا یہ کام ظفر خان کی والدہ یا اُس کی ملازمائیں کرسکتی ہیں؟ جج: آپ یہ فرمائیں زہر کس نے خریدا اور کس سے خریدا؟ کیا ملزمہ شمیم خود زہر خریدنے گئی تھی یا اُس نے کسی اور کو بھیجا تھا؟ آیا یہ زہر سالن میں ملایا گیا تھا ۔ چائے میں تھا یا دو دھ میں ؟ کیا زہریلی خوراک کسی لیبارٹری میں بھیجی گئی جس کی رپورٹ میں درج ہو کہ فلاں چیز میں زہر کی مقدار پائی گئی ہے۔ وکیل: یور آنر، اتنی بڑی مصیبت میں کس کو خیال رہتا ہے کہ اشیائے خورد و نوش کو جمع کرکے کسی لیبارٹری میں بھیجے۔ ظاہر ہے ملزمہ نے زہر دینے کے بعد کوئی نشان نہ چھوڑا ہوگا۔ جج: آپ نے اپنے کیس کی بنیاد مفروضوں پر رکھی ہے۔ آپ کو پتہ ہونا چاہیے کہ عدالت میں مفروضے نہیں بلکہ حقائق پیش کئے جاتے ہیں۔ آپ اگلی تاریخ پر اُن سوالات کا جواب لے کر آئیں جو میں نے اُٹھائے ہیں۔ جب تک آپ یہ ثابت نہ کریں گے کہ فلاں شخص نے فلاں وقت، فلاں شخص سے زہر خریدا اور ملزمہ نے وُہ زہر فلاں چیز میں ملا کر مقتولہ پروین کو دیا، اُس وقت تک کیس کو آگے نہیں بڑھایا جاسکتا۔ اب عدالت کی کاروائی 15دسمبر تک ملتوی کی جاتی ہے۔ اُمید ہے کہ آپ اگلی پیشی پر مکمل تیاری کے ساتھ آئیں گے۔ وکیل: یورآنر، آپ کے سوالوں کا دُرست جواب تو صرف ملزمہ شمیم ہی دے سکتی ہے۔ لیکن آپ خوب جانتے ہیں کہ مجرم کبھی اپنا جرم تسلیم نہیں کرتا۔ جج: اگلی تاریخ یاد رکھیں15دسمبر۔</TEXT>
