کرپشن فری پاکستان کی تعمیر شروع ہو چکی ہے، گورنر سندھ
کراچی: سندھ کے گورنر عمران اسماعیل نے کہا ہے کہ لوگ کہتے تھے تبدیلی نہیں آ سکتی، کرپشن کا نظام ختم نہیں ہو سکتا، کرپشن فری پاکستان کی تعمیر شروع ہو چکی ہے۔ گورنر سندھ عمران اسماعیل شہرِ قائد میں ایک تقریب سے خطاب کر رہے تھے، انھوں نے کہا کہ لوگوں کا کہنا تھا کہ پاکستان سے کرپشن ختم نہیں ہوسکتی، آج کرپشن سے پاک پاکستان کی تعمیر کی ابتدا ہو گئی ہے۔ شوکت خانم کینسر اسپتال کراچی زیرِ تعمیر ہے: عمران اسماعیل عمران اسماعیل نے کہا کہ شوکت خانم کینسر اسپتال کراچی زیرِ تعمیر ہے۔ فلاحی کاموں کے سلسلے میں ان کا کہنا تھا کہ تمام فلاحی کاموں کے لیے گورنر ہاؤس اور اس کا لان حاضر ہے۔ گورنر سندھ عمران اسماعیل نے کہا کہ کراچی شہر نے تحریکِ انصاف کو الیکشن میں بڑا مینڈیٹ دیا ہے، ہم کراچی کے عوام کو مایوس نہیں کریں گے۔ یہ بھی پڑھیں: کراچی میں سرکلر ریلوے اور لوکل ٹرین جلد چلے گی: گورنر سندھ ان کا کہنا تھا کہ ہرے پاسپورٹ کی عزت کا جو وعدہ کیا تھا اسے پورا کر کے دکھائیں گے، جلد دنیا بھر میں پاکستانی پاسپورٹ رکھنے والے فخر محسوس کریں گے۔ یاد رہے کہ گزشتہ روز گورنر سندھ عمران اسماعیل نے کراچی میں سرکلر ریلوے اور لوکل ٹرین جلد چلنے کا مژدہ سنایا تھا، کہا تھا کہ 16 اکتوبر کو وزیرِ ریلوے شیخ رشید کراچی میں اعلان کریں گے۔ comments
