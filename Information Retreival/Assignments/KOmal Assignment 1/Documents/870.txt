ڈونلڈ ٹرمپ کا جمال خاشقجی کی موت سےمتعلق سعودی عرب کی تحقیقات کا خیرمقدم
واشنگٹن : امریکی صدر ڈونلڈ ٹرمپ کا کہنا ہے کہ صحافی جمال خاشقجی کی موت سے متعلق سعودی عرب کی وضاحت معتبر ہے۔ تفصیلات کے مطابق امریکی صدر ڈونلڈ ٹرمپ نے صحافی جمال خاشقجی کی موت سے متعلق سعودی عرب کی تحقیقات کا خیرمقدم کیا ہے۔ ڈونلڈ ٹرمپ نے کہا کہ جمال خاشقجی کی موت کے معاملے میں بہت سے افراد ملوث ہیں۔ انہوں نے کہا کہ صحافی جمال خاشقجی کی موت سے متعلق سعودی عرب کی وضاحت معتبرہے، سعودی عرب کی جانب سے وضاحت ایک اچھا اور بڑا قدم ہے۔ سعودی عرب نے صحافی جمال خاشقجی کی موت کی تصدیق کردی سعودی عرب نے صحافی جمال خاشقجی کی قونصلیٹ میں موت کی تصدیق کرتے ہوئے کہا ہے کہ استنبول کے قونصل خانے میں جمال خاشقجی اور وہاں موجود افراد میں جھگڑا ہوا جس کے باعث ان کی موت واقع ہوئی۔ یاد رہے کہ گزشتہ روزامریکی صدر ڈونلڈ ٹرمپ نے سعودی عرب کو خبردار کیا تھا کہ گمشدہ سعودی صحافی کی ہلاکت کی تصدیق ہوئی تو نتائج سنگین ہوں گے۔ واضح رہے کہ سعودی صحافی جمال خاشقجی دو اکتوبر کو اپنی طلاق کے کاغذات کی تصدیق کے لیے ترکی کے شہر استنبول میں واقع سعودی قونصل خانے گئے تھے لیکن اس کے بعد سے ان کا کچھ پتا نہیں تھا، تاہم اب ان کی موت کی تصدیق ہوگئی۔ comments
