<DOCNO>1502658</DOCNO>
<HL>احتساب عدالت میں سینکڑوں مقدمات زیرسماعت، رواں برس 2200 ملین روپے کی وصولی</HL>
<AUTHOR>نوائے وقت</AUTHOR>
<DATELINE> Pakistan 2018-08-08 06:54:25+05</DATELINE>
<TEXT>لاہور (شہزادہ خالد) احتساب عدالت میں زیرسماعت لوٹ مار کے مقدمات میں نامزد ملزموں سے رواں برس کے پہلے سات ماہ میں پلی بارگین و دیگر مد میں 2200ملین روپے برآمد کئے گئے۔ یہ رقم ملزموں نے معصوم شہریوں سے دھوکہ دہی سے ہتھیائی تھی۔ نیب عدالت میں ڈبل شاہ طرز کے اس وقت زیر سماعت سینکڑوں مقدمات میں300 بدعنوان ملزموں کو گرفتار کر کے پیش کیا جا چکا ہے۔ لاہور کی چار احتساب عدالتوں میں ان ملزموں کے خلاف بدعنوانی کے ریفرنس دائر ہیں۔ احتساب عدالتوں میں اس وقت زیر سماعت اہم اور میگاکرپشن مقدمات میں فواد حسن فواد کیخلاف جاری پیرا گون سٹی کیس میں مبینہ کرپشن و اختیارات کے ناجائز استعمال کا کیس، سابق ڈی جی ایل ڈی اے احد خان چیمہ کیخلاف آشیانہ اقبال کرپشن کیس ، صاف پانی کمپنی کیس، لاہور پارکنگ کمپنی میں بدعنوانی کیس، پنجاب منرل کمپنی، ملزم ارشد وحید، سی ای ا و، ارتھ ریسورس پرائیویٹ لمیٹڈ ، لاہور ویسٹ مینجمنٹ کمپنی، نندی پور پاور پلانٹ کیس، پیراگون سٹی انتظامیہ و ڈویلپرز کیخلاف کیس، پنجاب پاور ڈویلپمنٹ کمپنی کیس جس میں گرفتار ملزم اکرام نوید شامل ہے، عبدالعلیم خان کے خلاف آف شور کمپنیز کے حوالے سے انکوائری، مونس الٰہی کے خلاف آف شور کمپنی کیس میں انکوائری اور چوہدری برادران کیخلاف آمدن سے زائد اثاثہ جات بنانے پر انکوائری، ایڈن ہائوسنگ انتظامیہ کیخلاف انکوائری جس میں نیب لاہور کیجانب سے تاحال 9700سے زائد کلیمز وصول کئے جا چکے ہیں اور ایل ڈی اے سٹی کیس شامل ہیں ۔نیب کی جانب سے پاکستان جنرل انشورنس کمپنی لمیٹڈ حکام سے برآمد6کروڑ46لاکھ روپے کی رقم کا چیک پاکستان ری انشورنس کمپنی لمیٹڈ حکام کے حوالے کیا گیا۔ سکیورٹی ایکسچینج کمیشن آف پاکستان کی جانب سے مئی 2017ء میں پی جی آئی کے خلاف 87بوگس انشورنس کلیمز جمع کرانے کی مد میں شکایت موصول ہوئی تھیں جس کے مطابق پی جی آئی افسران کیجانب سے کروڑوں روپے مالیت کے بوگس کلیم جمع کرائے گئے ۔بوگس کلیمز کی مالیت57.156ملین روپے تھی جو پی جی آئی کیجانب سے پاکستان ری انشورنس کمپنی کو جمع کرائے گئے تاہم دوران تفتیش جعلی کلیمز کی مد میں پاکستان ری انشورنس کمپنی کو مجموعی طور پر 86.219ملین روپے کی دھوکہ دہی کا انکشاف ہوا۔ ملزموں سے 86.219 ملین روپے کی مکمل رقم نیب کے قانون پلی بارگین کے تحت وصول کی گئی جس میں سے 6کروڑ 46لاکھ روپے کی رقم ریکور کی گئی۔ پان پتی کیس میں ملزموں سے35لاکھ روپے میسرز عقیل انٹر پرائزرز، میسرز اکرام ٹریڈرز اور میسرز کومیکس انٹر پرائیزرز کے مالکان سے وصول کئے گئے۔ 63لاکھ56ہزار روپے اور 7لاکھ 55ہزار روپے مصطفی ٹائون بوگس فائلز کرپشن کیس میں ایل ڈی اے کے بدعنوان افسران و دیگر سے وصول کئے گئے ۔</TEXT>
