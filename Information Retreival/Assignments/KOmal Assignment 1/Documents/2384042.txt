<DOCNO>2384042</DOCNO>
<HL>مجوزہ نجکاری کیخلاف پی آئی اے ملازمین کے احتجاج کا 12 واں دن</HL>
<AUTHOR>جیو اردو نیوز</AUTHOR>
<DATELINE> Pakistan 2015-12-17 04:12:00+05</DATELINE>
<TEXT>کراچی......پی آئی اے ملازمین نے آرمی پبلک اسکول کے شہداء کے احترام میں آج ہونے والا احتجاج مختصر کردیا۔ پی آئی اے کی مجوزہ نج کاری کے فیصلے کے خلاف ملازمین کے ملک گیر احتجاج 12 روز سے جاری ہے۔ پی آئی اے ایکشن کمیٹی کی اپیل پر دو گَھنٹے کی علامتی ہڑتال کی گئی۔ ہیڈ آفس، سینٹرل ریزرویشن کنٹرول اور انجینئرنگ سمیت ملک بھر میں پی آئی اے کے تمام دفاتر بند رہے۔ ملازمین نج کاری کے خلاف نعرے لگاتے ہیڈ آفس پہنچے اور دھرنا دیا، شرکاء نے شہداء پشاور کے احترام میں قومی ترانہ پڑھا۔ ایکشن کمیٹی کے کنوینرشمیم اکمل نے کہا کہ 16 دسمبر کو ہی سقوط مشرقی پاکستان ہوا اور اسی تاریخ کو سانحہ پشاور کا زخم لگا، ہم نہ شہدائے مشرقی پاکستان کو بھولیں گے نہ اے پی ایس کے شہید معصوم بچوں کو۔شمیم اکمل نے کہا کہ معصوم بچوں نے اپنی جان قربان کرکے قوم کو متحد کردیا، آج کا دن شہید بچوں کے نام کرتے ہیں۔انہوں نے کہا کہ پی آئی اے منی پاکستان ہے، اس کی حفاظت کریں گے۔ ملازمین جمعرات کوبھی دو گھنٹے ہڑتال کریں گے۔ جمعے کو ہیڈ آفس سے احتجاجی جلوس نکالا جائے گا اور جناح ٹرمینل پر دھرنا ہوگا۔</TEXT>
