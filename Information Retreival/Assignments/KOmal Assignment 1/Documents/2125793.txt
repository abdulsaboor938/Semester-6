<DOCNO>2125793</DOCNO>
<HL>بلوچ خواتین کو آج بھی پتھر کے زمانے کے مسائل درپیش ہیں</HL>
<AUTHOR>نوائے وقت</AUTHOR>
<DATELINE> Pakistan 2013-11-04 01:52:17+05</DATELINE>
<TEXT>عنبرین فاطمہ تصاویر:اعجاز لاہوری وطن عزیز پاکستان بے شمار قربانیوں کے نتیجے میں معرض وجود میں آیامگر حکمرانوں کی ناقص پالیسیوں اور بیرونی مداخلت نے شروع سے ہی پاکستان کو صحیح معنوں میں اسلامی فلاحی مملکت کا خواب شرمندہ تعبیر نہ ہونے دیا۔بیرونی مداخلت کے نتیجے میں ہی پاکستان بنگلہ دیش کی صورت میں دولخت ہوگیا۔بیرونی سازشوں کا سلسلہ آج بھی جاری ہے اوربلوچستان کو پاکستان سے الگ کرنے کی کوششیں عروج پر ہیں۔بلوچستان میں علیحدگی کی آگ بھڑکانے میں جہاں ملک دشمن عناصر سرگرم ہیں وہاں ہمارے اپنے حکمرانوں نے بھی اس آگ کو مزید ہوا دینے میں کوئی کسر نہیں چھوڑی۔آج پاکستان میں ہر کوئی بلوچستان میں ہونے والی دہشت گردی وہاں پر چلنے والی تحریکوں کی بات تو کرتا نظر آتا ہے لیکن دن بہ دن بگڑتی صورتحال پر کوئی سنجیدہ اقدامات دکھائی نہیں دیتے ۔بلوچستان میں کشیدہ صورتحال اور اس کے عوامل کے بارے میں پردہ اٹھانے کے لئے ہم نے ممبر بلوچستان اسمبلی اور مرکزی خواتین سیکرٹری جنرل نیشل پارٹی ’’یاسمین لہڑی‘‘ سے خصوصی گفتگو کی۔یاسمین لہڑی نے زمانہ طالبعلمی سے سماجی کاموں کا آغاز کیا عورتوں کی بہبود اور ترقی ان کا اہم ایجنڈا رہا ہے۔خواتین کے لئے سکولوں کی تعمیر ،ان کی صحت کے مسائل کو کم کرنے کیلئے خصوصی طور پر زچگی کے دوران ہونے والی شرح اموات میں خاتمے کیلئے انہوں نے مدر اینڈ چائلڈ ہیلتھ کیئر سنٹر قائم کیا۔مردوخواتین کے لئے تنظیمیں تشکیل دیں اور ان کی تربیت کی تاکہ بہتر نتائج حاصل کئے جا سکیں۔کسانوں کے اہم ایشوز کو ہائی لائٹ کیا اور ووکیشنل سنٹرز بھی قائم کئے۔آج بھی اسمبلی میں خواتین اور بلوچستان کے شہریوں کے حق کیلئے آواز بلند کر رہی ہیں۔ان سے انٹرویو میں ہونے والی باتیں نذر قارئین ہیں۔ نوائے وقت :بلوچستان میں ’’سماجی تنظیمیں‘‘ اور ’’حکومت‘‘ عورتوں کے حقوق کیلئے کتنی متحرک ہیں؟ یاسمین لہڑی:بلوچستان میں تقریباً تمام سماجی تنظیمیں خواتین کے حقوق کیلئے سرگرم ہیں اپنے اپنے تائیں جو تنظیم جتنا کر سکتی ہے وہ کر رہی ہے جہاں تک حکومتوں کی بات ہے تو یہ بات سچ ہے کہ گزشتہ تمام حکومتوں نے خواتین کے مسائل کی جانب توجہ نہیں دی ہاں موجودہ حکومت کی ترجیحات میں ان کی ترقی اور بہبود ضرور ہے۔میںخود ایک سماجی تنظیم سے وابستہ رہ چکی ہوں اور اس تنظیم کے پلیٹ فارم سے میں نے بھی عورتوں کے حقوق کیلئے آواز اٹھائی۔ نوائے وقت :بلوچستان کی خواتین کے اہم ایشوز کیا ہیں؟ یاسمین لہڑی:وہاں کی عورتوں کے مسائل ان گنت ہیں تعلیم حاصل نہیں کر سکتیں کیونکہ وہاں تعلیمی ادارے ہی نہیں ہیں۔صحت کے بے حد مسائل ہیں پینے کیلئے صاف پانی تک میسرنہیںہے چار میل دور جاکر پانی لانا پڑتا ہے اور جو پانی ملتا ہے وہ مضر صحت ہوتا ہے۔لوگوں نے اپنے تائیں واٹر پونڈز بنا رکھے ہیں ان پونڈز میں بارش اور سیلاب کا پانی جمع ہوتا رہتا ہے اور وہی پانی پینے پر مجبور ہیں۔دیہاتوں میں بجلی نہیں ہے خواتین دن میں ہی اپنے تمام ضروری کام کرنے پر مجبور ہوتی ہیں۔رات ہوتے ہی لالٹین جلا کر کام کرتی ہیں۔بلوچستان کے مین ایریاز میں بھی سوئی گیس نہیں ہے خواتین کو کھانا پکانے کیلئے پہاڑوں سے جا کر لکڑیاں لانی پڑتی ہیں ۔یہ وہ مسائل ہیںجو کبھی پتھر کے زمانوں میں لوگوںکو درپیش تھے کہنے کو تو ہم اکیسویں صدی میں داخل ہوچکے ہیں لیکن آج بلوچی عوام دوسرے صوبوں سے بہت پیچھے ہے۔اگر ہم صوبہ پنجاب سے موازنہ کریں تو ہر معاملے میں ہم پنجاب سے ایک صدی پیچھے ہیں۔جب تک سوشل ڈویلپمنٹ نہیںہو گی تب تک خواتین اور عام بلوچی متاثر ہوتے رہیں گے۔ نوائے وقت :شہروں اور دیہی علاقوں میں رہنے والی خواتین کے مسائل میں کیا فرق ہے؟ یاسمین لہڑی:بلوچستان میں شہری اور دیہی دونوں سطح پر رہنے والی خواتین کے مسائل ایک جیسے ہیں دونوں کے پاس بنیادی سہولیات نہیں ہیں۔ نوائے وقت :زچگی کے دوران خواتین بڑی تعداد میں موت کے منہ میں چلی جاتی ہیں اس اہم مسئلہ کے حل کیلئے کیا اقدامات کئے جا رہے ہیں؟ یاسمین لہڑی:یہ بات سچ ہے کہ زچگی کے دوران کئی خواتین موت کے منہ میں چلی جاتی ہیں۔آج بھی وہاں دائیاں ڈلیوری کیسز کرتی ہیں اس کی بڑی وجہ خواتین کا باشعور نہ ہونا ہے ان کو نہیں معلوم کہ دائیوں سے ڈلیوری کیسز کروانے میں کتنی زیادہ پیچیدگیاں ہیں۔زچگی کے دوران شرح اموات خطرناک حد تک زیادہ ہے اس پر قابو پانے کیلئے سماجی تنظیمیں اپنے طور پر کام کر رہی ہیں اس کے علاوہ میں نے وہاں پر مدر اینڈ چائلڈ ہیلتھ کیئر سنٹر قائم کیا ہے تاکہ خواتین موت کے منہ میں جانے سے بچ جائیں۔جہاں تک حکومت کی بات ہے تو وہ بھی خواتین کی صحت کے مسائل کیلئے پالیسیاں ترتیب دے رہی ہے۔ نوائے وقت :بلوچستان میں لڑکیوں کو تعلیم حاصل کرنے کے ضمن میں کن مشکلات کا سامنا ہے؟ یاسمین لہڑی:سکولوں کا نہ ہونا اسکے علاوہ وہاںکے لوگوں کی سوچ اس قسم کی ہے کہ وہ لڑکیوںکا تعلیم حاصل کرنے کو زیادہ اچھا نہیں سمجھتے۔خواتین کو اپنی مرضی سے کیرئیر بنانے کی اجازت نہیں ہے۔کیرئیر تو تب بنائیں گی جب انہیں گھر سے پڑھنے کیلئے نکلنے دیا جائے گا اور پڑھیںگی تب جب تعلیمی ادارے ہوں گے۔ نوائے وقت :خواتین کو ہراساں کئے جانے کے حوالے سے جو بل منظور ہوا ہے اس کے بلوچستان کی عورت پر کتنے مثبت اثرات مرتب ہوئے ہیں؟ یاسمین لہڑی:اس ملک میں بل منظور تو ہوجاتے ہیں لیکن ان پر نفاذ کی باری آتی ہے تو قانون نافذ کرنے والے ادارے اس میں ناکام نظر آتے ہیں۔خواتین کو ہراساںکئے جانے کے حوالے سے بل کا منظور ہونا اچھی پیش رفت ہے اگر اس کے نفاذ پر بھی توجہ دی جاتی تو حالات کافی بہتر ہوسکتے تھے ۔جہاں تک بلوچستان میں اس بل کے منظورہونے کے بعد کے اثرات کی بات ہے تو یہاںایسا کچھ نہیں ہے اور اس بل کے منظور ہونے سے خواتین کی حالت زار ایک فیصد بھی نہیں بدلی۔ نوائے وقت :امن و امان کی بری صورتحال کس طور خواتین کی ترقی پر اثرانداز ہورہی ہے؟ یاسمین لہڑی:امن و امان کی بری صورتحال بلوچی عوام خصوصی طور پر خواتین کی ترقی پر بہت اثر انداز ہو رہی ہے خوف و ہراس کی فضا ہے۔جب تک اسٹیبلشمنٹ اپنے رویے میں تبدیلی نہیں لائے گی تب تک بلوچی عوام اور خواتین کو ان کے حقوق نہیں مل سکتے۔ نوائے وقت :بلوچستان میں خواتین کی امپاورمنٹ کیلئے سیاسی پارٹیاں کتنی متحرک ہیں؟ یاسمین لہڑی:تمام سیاسی جماعتیں خواتین کی امپاورمنٹ کیلئے کام کر رہی ہیںتمام سیاسی جماعتوں کے اس حوالے سے اپنے اپنے ایجنڈے ہیں جن پر تیزی سے کام ہو رہا ہے۔ نوائے وقت :اسمبلی میںبحث کئے جانے والے ایشوز کی جب لسٹ بنتی ہے تو اس میںخواتین کے ایشوز کو نظر انداز کر دیا جاتا ہے اس بات سے متفق ہیں ؟ یاسمین لہڑی:یہ مردوںکا معاشرہ ہے یہاں خواتین کو حقوق ملتے نہیں انہیں چھیننے پڑتے ہیں جن صوبوں میں خواتین اپنے حقوق چھیننے میںکامیاب ہوئیں آج ان کی حالت خاصی تسلی بخش ہے لیکن بلوچستان میں خواتین کے حقوق تو دور کی بات ہے وہاںان کی ہر معاملے میں حوصلہ شکنی کی جاتی رہی ہے۔پچھلی جتنی بھی حکومتیں آئیں ان کی ترجیحات میں خواتین کی ترقی رہی ہی نہیں یہی وجہ ہے کہ کبھی ایشوز کی لسٹ میں ان کی فلاح و بہبود کو شامل نہیں کیا گیا لیکن ہماری حکومت کی ترجیحات میں جہاں دوسرے مسائل ہیں وہاں ان کی ترقی بھی ترجیحات میں بخوبی شامل ہے۔ نوائے وقت :بلدیاتی انتخابات کو کس نظر سے دیکھتی ہیں کیا یہ بلوچی عوام کی تعمیروترقی میں مدد دیں گے؟ یاسمین لہڑی:بلدیاتی انتخابات بلوچی عوام کی تعمیر و ترقی میں اہم کردار ادا کریں گے۔اگر ہم ماضی کی بات کریں تو مشرف گورنمنٹ نے دس برسوں تک بلوچی عوام کی بہتری کیلئے سنجیدگی سے اقدامات ہی نہیں کئے ان دس سالوں نے بلوچستان کو پچاس سال پیچھے دھکیل دیا ہے۔اس دور حکومت میں بیڈ گورنسس کی مثال نہیں ملتی۔ نوائے وقت :’’قبائلی نظام‘‘ کا بلوچی شہریوں کے حقوق کی حفاظت کے حوالے سے کیا کردار رہا ہے؟ یاسمین لہڑی:دیکھیں جی قبائلی نظام نے بلوچی شہریوں کے حقوق کی حفاظت کیلئے اہم کردار ادا کیا ہے ہاں سرداری اور جرگہ دارانہ نظام نے بلوچی عوام کو پستی میں دھکیلا ہے۔قبائلی نظام ڈویلپمنٹ کی راہ میں کبھی رکاوٹ ثابت نہیں ہوا۔بلوچستان میں قانون اور جیوڈشری نہ ہونے کے برابر ہے ایسے میں قبائلی نظام نے لوگوں کو اپنی حفاظت کے حصار میں لے رکھا ہے۔جاگیرداری اور سرداری نظام جب تک ہے تب تک بلوچی عوام مسائل سے نہیں نکل سکیں گے اس نظام کو اسٹیبلشمنٹ کی حمایت حاصل رہی ہے اور اسی سپورٹ نے اس نظام کی جڑیں مضبوط کی ہیں۔ نوائے وقت :بلوچستان میں خواتین کیلئے اپنا کیرئیر بنانا آسان نہیں ہے آپ کو کن مشکلات کا سامنا رہا؟ یاسمین لہڑی:میرا تعلق کسی بھی سیاسی پارٹی سے نہیں ہے اس کے باوجود میں سیاست میں آئی ہوں اس کی وجہ یہ رہی ہے کہ میں شروع سے ہی بلوچی عوام کی خدمت کرنا ان کی حالت بدلنا چاہتی تھی یہی وجہ ہے کہ میں سماجی کاموں میں آگے آگے رہی ہوں۔سماجی کاموں کے زریعے عوام کی خدمت کی۔ اب سیاست میں آکر بلوچی عوام خصوصی طور پر خواتین کو مسائل کی دلدل سے نکالنا چاہتی ہوں۔جب میں نے یہ سوچا کہ میں نے سیاست میں آنا ہے تو مجھے میری فیملی نے سپورٹ کیا شادی کے بعد شوہر نے سپورٹ کیا لیکن رشتہ داروں کی جانب سے حوصلہ شکنی کا سلسلہ جاری رہا تاہم میںنے کسی بھی رکاوٹ کو اپنے عزم کی راہ میں نہیں آنے دیا۔ نوائے وقت :آپ کی پارٹی خواتین کے حقوق کیلئے کتنی متحرک ہے؟ یاسمین لہڑی:ہماری جماعت نے کبھی بھی خواتین کے مسائل کو پس پشت نہیں ڈالا ان کے حل کیلئے ہر سطح پر کوششیں جاری ہیں آپ دیکھیں گے کہ پانچ برسوں کے اندر ہم بلوچی عورتوں کی حالت بدل دیں گے ابھی تو شروعات ہے۔پورے بلوچستان میں نیشنل پارٹی واحد جماعت ہے جس کا مضبوط قسم کا خواتین ونگ ہے۔</TEXT>
