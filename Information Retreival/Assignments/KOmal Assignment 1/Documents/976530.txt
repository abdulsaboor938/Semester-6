<DOCNO>976530</DOCNO>
<HL>ڈاکٹر عاصم پر کرپشن کیس میں فرد جرم عائد</HL>
<AUTHOR>روزنامہ جنگ</AUTHOR>
<DATELINE> Pakistan 2016-05-06 15:05:00+05</DATELINE>
<TEXT>کراچی کی احتساب عدالت نے سابق مشیر پٹرولیم ڈاکٹر عاصم حسین پر 462 ارب روپے کی کرپشن کے کیس میں فرد جرم عائد کردی۔ ڈاکٹر عاصم حسین نے صحت جرم سے انکار کیا ہے۔ ملزم پر منی لانڈرنگ اور ٹرسٹ کی زمین کے غیر قانونی استعمال کے الزامات ہیں۔عدالت نے 14 مئی کو گواہوں کو طلب کرلیا ہے۔ احتساب عدالت میں سابق مشیر پٹرولیم ڈاکٹر عاصم حسین کیخلاف کرپشن کیس کی سماعت ہوئی۔دورن سماعت فاضل جج نے کہا کہ ملزموں کیخلاف ٹرسٹ کی زمین کے غلط استعمال ، مالی معاملات میں کرپشن اور منی لانڈرنگ جیسے سنگین نوعیت کے الزامات ہیں ، تمام شواہد اور گواہوں کے بیانات کی روشنی میں سابق مشیر پٹرولیم ڈاکٹر عاصم حسین کو ملزم قرار دیتے ہوئے ان کیخلاف فرد جرم عائد کی جاتی ہے ۔ ڈاکٹر عاصم حسین نے عدالت کا فیصلہ سننے کے بعد اسے تسلیم کرنے سے انکار کر دیا اور کہا کہ ان پر لگائے گئے تمام الزامات بے بنیاد اور جھوٹے ہیں۔ ان کا کہنا تھا کہ انہیں سیاسی انتقام کا نشانہ بنایا جا رہا ہے۔ وکیل استغاثہ کی جانب سے کیس میں جو دستاویزات پیش کی گئی ہیں وہ جعلی اور جھوٹی ہیں اور ان کا حقائق سے کوئی تعلق نہیں۔ دوران سماعت ڈاکٹر عاصم حسین کے بار بار بولنے پر عدالت نے اظہار برہمی کیا جس پر ڈاکٹر عاصم حسین نے عدالت سے معذرت کر لی ۔میڈیا سے غیررسمی بات کےدوران ڈاکٹر عاصم نے کہا کہ نیب میٹر ریڈر بن گیا ہے۔ڈاکٹر عاصم کو 26اگست 2015کو رینجرز نے حراست میں لیا تھا اور90روز ریمانڈ کے بعد انہیں عاصم کو دہشت گردوں کو علاج کی سہولت دینے کے الزام میں پولیس کی تحویل میں دیا تھا۔ اسی دوران نیب نے بھی 6 جنوری2016 کو ڈاکٹر عاصم کو احتساب عدالت میں پیش کرکے چودہ روز جسمانی ریمانڈ حاصل کیا تھا۔</TEXT>
