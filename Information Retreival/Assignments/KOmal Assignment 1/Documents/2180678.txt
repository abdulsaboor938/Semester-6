<DOCNO>2180678</DOCNO>
<HL>یوم مئی اور حکومتی ترجیحات</HL>
<AUTHOR>نوائے وقت</AUTHOR>
<DATELINE> Pakistan 2013-05-01 01:45:15+05</DATELINE>
<TEXT>شاذیہ سعید پاکستان میں یوم مئی ہر سال باقاعدگی سے منا یا تو جاتا ہے لیکن المیہ یہ کہ پاکستان کے مزدورطبقہ کی اکثریت اس دن کی اہمیت کے باوجود آج بھی اپنے بنیادی حقوق سے محروم چلے آرہے ہیں۔ انہیںیہ تو معلوم ہے کہ یوم مئی مزدوروں کا عالمی دن ہے اور دنیا بھر کے مزدور اس دن کو چھٹی کے طو پر مناتے ہیں جبکہ اس مزدورطبقے کو اس دن کی اہمیت کا بھی اندازہ ہے اور وہ اس دن کو چھٹی کے طور پر بھی مناتے ہیںلیکن اپنا اور اپنے گھر والوں کا پیٹ پالنے لے لئے وہ مسلسل محنت مزدوری میں لگے رہتے ہیں ۔ یوم مئی کاتاریخی پس منظر کچھ اسطرح سے ہے کہ دنیا بھر کے محنت کش ہمیشہ سے ہی مزدوروں کے اتحاد اور ان کے مفاد سے متعلق آواز بلند کرتے رہے ہیں اور اس کے لئے انہوں نے سخت اقدام بھی اٹھائے ہیں۔مزدوروں کو ان کا حق دلانے کیلئے انہوں نے ٹریڈ یونین کا بھی قیام کیا۔جہاں تک مزدوروں میں بیداری اور اتحاد پیدا کرنے کی بات ہے تو امریکہ و یورپ میں 17ویں صدی کے آخر میں اس کے آثار نظر آنے لگے تھے۔ یہی سبب ہے کہ نیو انگلینڈ کے ورکنگ مینز ایسو سی ایشن نے 1832ءمیں کام کے اوقات کو گھٹا کر 10گھنٹے کرنے کی کامیاب جدو جہد شروع کی۔ بعد ازاں 1882ءمیں امریکہ میں مزدوروں نے ایک جلوس نکالا اور نعرہ بلند کیا کہ ”آٹھ گھنٹے کام ، آٹھ گھنٹے آرام اور آٹھ گھنٹے ہماری مرضی پر“۔ اس کے بعد امریکہ میں بھی یہ نعرہ زور پکڑ گیا۔18 مئی1882ءمیں سینٹرل لیبر یونین آف نیویارک کی ایک میٹنگ میں کمیونسٹ لیڈر پیٹر جے میگوار ( Peter J. McGuire) نے مزدور برادری کے جشن کے لئے ” یوم مزدور“ کی شکل میں ایک دن متعین کرنے کی تجویز رکھی اور 1884ءمیں فیڈریشن آف آرگنائزڈ ڈریڈرس اینڈ یونینز آف دی یو ایس اینڈ کینیڈا نے ہر سال ستمبر کے پہلے سوموار کو مزدوروں کے لئے قومی تعطیل کا فیصلہ کیا۔ مطالبات پر عمل کروانے کے لئے کارکنوں کے اجلاس کا سلسلہ جاری رہا۔ اس دوران یکم مئی1886 ءکوامریکہ کے شہر شکاگو میں 25000سے زائد مزدوروں نے جمع ہوکر احتجاج کیا۔ اس احتجاج کو روکنے کے لئے حکمران طبقات کے پاس محنت کشوں پر ریاستی تشدد کا راستہ اپنانے کے علاوہ کوئی راستہ نہیں بچا تھا چنانچہ مزدوروں کے پر امن احتجاج کو منتشر کرنے کے لئے مختلف ایجنٹوں کو مظاہرین کے درمیان بھیجا گیا جنہوں نے پولیس پر بم پھینکے جس کے رد عمل کے طور پر پولیس کی جانب سے لاٹھی چارج اور فائرنگ سے کئی مزدور ہلاک اور سینکڑوں کی تعداد میں زخمی ہوگئے۔ دوسری جانب ریاستی تشدد اور جبر کو بھی طول دیا گیا اور احتجاجی مظاہروں اوار ٹریڈ یونینز کے جلسوں میں پولیس چھاپے مارے گئے اور مزدور رہمناو¿ں کو گرفتار کیا گیا تین مئی کو مقامی پولیس نے مظاہرین پر گولیاں چلا کر چار مزدور ہلاک کر دیئے جبکہ بہت سے زخمی بھی ہوئے۔ یہ کھیل مل مالکان اور پولیس کی ملی بھگت سے کھیلا جا رہا تھا۔ جس کے نتیجے میں ایک پولیس اہلکار بھی ہلاک ہو گیا ۔ مقدمہ چلا توآٹھ مزدورراہنماو¿ں کو پھانسی کی سزا سنا دی گئی اور شکاگو کی سڑکوں کو کارکنوں کے خون سے سرخ کر دیا گیا ۔ اس واقعہ کے بعد1891ءمیں سیکنڈ نیشنل کانگرس میٹنگ کے دوران اس دن کو منانے کے لئے ” مئی ڈے“ کانام دیدیا گیا ۔ شکاگو کے ہلاک شدگان کی یاد کے طو پر ہر سال یکم مئی عالمی مزدوروں کے دن کے حوالے سے منایا جاتا ہے جو بہت جلد دنیا میں ایک بین الاقوامی اہمیت اختیار کر گیا۔ پاکستان میں اس عالمی دن کیلئے پیپلز پارٹی کے دور حکومت میں عام تعطیل کا اعلان کیا گیا۔ذوالفقار علی بھٹو نے1972 ءمیں مزدوروں اور محنت کشوں کی معاشی سیکٹر میں اہمیت و کردار اور خدمات کے اعتراف میں یکم مئی کو لیبر ڈے کے سلسلہ میں عام تعطیل کا اعلان کرتے ہوئے کہا تھا کہ” مزدور اور کارکن ہماری ملکی معیشت میں ریڑھ کی ہڈی کی حیثیت رکھتے ہیںوہی ترقی و طاقت کا حقیقی سر چشمہ ہیں جسے مدنظر رکھتے ہوئے حکومت زراعت و صنعت کے شعبوں میں بنیادی اصلاحات لا رہی ہے“۔ 1973ءمیں ذوالفقار علی بھٹو نے جب ملکی آئین میں ترامیم کیں تو ان میں سماجی و اقتصادی شعبے کی ترقی کے لئے بھی اصلاحات متعارف کروائیں۔ نئی لیبر پالیسی کے مطابق پینش کو بڑھانے، گروپ انشورنس اور کارکنوں کے بچوں کو مفت تعلیم بشمول سوشل سکیورٹی اور دیگر مراعات رکھی گئیں۔ذوالفقار علی بھٹو نے مزدورں کے حقوق اور تحفظ کے حوالے سے بھرپور جدو جہد جاری رکھتے ہوئے ہمیشہ اسے اپنی پارٹی کے منشور میں شامل کیااور ان کے مفادات کا خیال رکھتے ہوئے حکومتی پالیسیاں مرتب کیں۔یکم مئی کو نیشنل ہالی ڈے کے طور پر منانے کا اعلان ہوا تو سرکاری اور نجی سطح پر ہر سال سمینار، جلسے اور ریلیاں نکالی گئیں۔جولائی1977ءمیں جب ملک میں مارشل لاءلگایا گیا توسیاسی سرگرمیوں کے ساتھ ساتھ مزدوروں کی سرگرمیوں کو بھی محدود کرنے کو کوشش کی گئی۔ جب مزدور یونینز کا آغاز ہوا توغنڈوں اور مفاد پرستوں کی ایک بڑی تعداد یونینز میںداخل کر دی گئیں جس کی وجہ سے حکومت نے تحفظات کی آڑ میں مزدوروں کے لئے مراعات کم کر دیں۔ 28 مئی 1998ءکو نیو کلئیر دھماکوں کے نتیجے میں جہاں دیگر اقدامات اٹھائے گئے وہیںنواز شریف کے دور حکومت میں یکم مئی کی چھٹی منسوخ کر دی گئی لیکن پرویز مشرف کے دور حکومت میں لیبر منسٹر نے2001ءمیں یکم مئی کی چھٹی دوبارہ بحال کرنے کا اعلان کر دیا۔ دیگر ملکوں کی طرح پاکستان میں بھی یکم مئی کو مزدوروں کے عالمی دن کی حیثیت سے منایا جا تا ہے۔ پیپلز پارٹی حالیہ پانچ برسوں تک ملک میں برسر اقتدار رہی لیکن اپنے ماضی کی پالیسی کے برعکس ان برسوں میں اس نے کسانوں اور محنت کشوں کی نمائندہ جماعت ہونے کا دعویدار ہونے کے باوجود ان کی فلاح و بہبود اور خوشحالی کے لئے کوئی خاطر خواہ اقدامات نہیں اٹھائے۔ دوسری جانب ملک کی اکثریتی صنعتیں اور کارخانے بند ہونے اور فیکٹریوں میں مزدوروں کے لئے روزگار کے مواقع بہت کم میسر ہونے کے باعث مزدوروں کے گھروں کے چولہے ٹھنڈے پڑ چکے ہیں ۔ حکومت کے وعدوں کے باوجود محنت کش اور مزدور طبقہ غربت و افلاس کی وجہ سے خودکشیوں پر مجبور ہے۔</TEXT>
