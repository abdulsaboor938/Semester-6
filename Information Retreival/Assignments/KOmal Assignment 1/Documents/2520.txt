چھ سالہ بچہ لاپتہ : نیو کراچی کاعلاقہ میدان جنگ بن گیا، 6مظاہرین گرفتار
کراچی : نیو کراچی کے علاقے بلال کالونی میں بچے کے لاپتہ ہونے کے واقعے کے بعد مشتعل افراد سڑکوں پر نکل آئے، ہنگامہ آرائی اور دکانوں میں توڑ پھوڑ کی، سڑک پر ٹائر نذر آتش کیے، پولیس نے چھ افراد کو حراست میں لے لیا۔ تفصیلات کے مطابق کراچی میں ایک اور ماں کا لعل لاپتہ ہوگیا، کراچی کے علاقہ بلال کالونی میں چھ سال کے بچے کے لاپتہ ہونے پر اہل علاقہ شدید مشتعل ہوگئے، علاقہ میدان جنگ بن گیا۔ مظاہرین نے پولیس موبائل کا گھیراؤ کیا، دکانوں میں توڑ پھوڑ کی، ٹائرجلاکر سڑک بلاک کردی۔ صرتحال کو بگڑتا دیکھ کر پولیس اور رینجرز کی بھاری نفری علاقے میں پہنچی اور مظاہرین کو منتشر کرنے کیلئے ہوائی فائرنگ اور لاٹھی چارج کیا، اس دوران ہنگامہ آرائی کے الزام میں چھ افراد کو گرفتار کرلیا گیا۔  پولیس کا کہنا ہے کہ شرپسند عناصر مظاہرہ کررہے ہیں ملزمان کیخلاف ہنگامہ آرائی کا مقدمہ درج کیا جائے گا۔ پولیس کا مزید کہنا تھا کہ صورت حال کنٹرول میں ہے، تاہم کچھ مظاہرین اب بھی گلیوں میں موجود ہیں۔ بعد ازاں بچے کے والدین سے پولیس کے مذاکرات کامیاب ہوگئے ہیں۔ نیوکراچی کی بلال کالونی کا چھ سال کا حذیفہ جھولا جھولنے کیلئے گھر سے نکلا تھا جسے اغواء کار اٹھا کر لے گئے۔ حذیفہ کے رشتے داروں نے بتایا کہ خاتون اور افراد موٹرسائیکل پر آئے تھے جو بچے کو اپنے ساتھ لے گئے۔ حذیفہ کے گھر والوں کا بچے کے اغواء کے بعد سے برا حال ہے، اس کی بہن مسلسل رو رہی ہے اور ماں کے آنسو بھی نہیں تھم رہے۔  comments
