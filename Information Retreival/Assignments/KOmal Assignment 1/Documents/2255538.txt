<DOCNO>2255538</DOCNO>
<HL>میانمار کے مسلمانوں سے اظہار یکجہتی، دینی جماعتیں آج ملک گیر یوم احتجاج منائیں گی</HL>
<AUTHOR>نوائے وقت</AUTHOR>
<DATELINE> Pakistan 2012-08-03 09:53:06+05</DATELINE>
<TEXT>لاہور (خصوصی نامہ نگار) میانمار کے مسلمانوں سے اظہار یکجہتی کیلئے دینی جماعتیں آج ملک گیر یوم احتجاج منائیں گی ۔ احتجاج کی کال مولانا سمیع الحق، سید منور حسن، حافظ سعید، فضل کریم، سنی تحریک اور مرکزی جمعیت اہلحدیث نے دی ہے۔ تفصیلات کے مطابق جمعیت علمائے اسلام (س )کے مرکزی سیکرٹری اطلاعات مولانا عاصم مخدوم نے کہا کہ آج ملک کے چاروں صوبوں بشمول کشمیر، گلگت بلتستان، شمالی علاقہ جات میں میانمار کے مظلوم مسلمانوں پر ہونے والی مظالم کے خلاف احتجاجی دھرنے، مظاہرے جلسے جلوس اور جمعة المبارک کے اجتماعات میں مذمتی قراردادیں پاس کی جائیں گی ، مولانا سمیع الحق نے خطبا، علما اور تمام سیاسی جماعتوں سے آج یوم احتجاج منانے کی اپیل کی ہے جبکہ جماعة الدعوة پاکستان کی اپیل پر آج شہر شہر احتجاجی مظاہرے کئے جائیں گے اور ریلیاں نکالی جائیں گی ۔ لاہور میں سب سے بڑا مظاہرہ چوبرجی چوک میں ہو گا جس میں ہزاروں افراد شرکت کریں گے۔ پروفیسر حافظ محمد سعید نے علما کرام، آئمہ حضرات اور دینی جماعتوں کے قائدین سے اپیل کی ہے کہ وہ خطبات جمعہ میں برما میں بدھسٹوں کے ہاتھوں نہتے مسلمانوں کے قتل عام کو موضوع بنائیں۔ حافظ عبدالرحمن مکی اور مولانا امیر حمزہ نے مشترکہ بیان میں کہا ہے کہ پاکستانی قوم برمی مسلمانوں پر ظلم و تشدد اور قتل و غارت گری کے خلاف ہونے والے ملک گیر مظاہروں میں بھرپور انداز میں شرکت کرے۔ مولانا فضل الرحمن نے کہا کہ انسانی حقوق کے دعوےدار خاموش تماشائی بن کر تاریخ کا بدترین ظلم دیکھ رہے ہیں، عالمی ا داروں کی خاموشی قابل مذمت ہے۔</TEXT>
