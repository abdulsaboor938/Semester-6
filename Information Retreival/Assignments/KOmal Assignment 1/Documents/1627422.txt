<DOCNO>1627422</DOCNO>
<HL>پولیس نے بچوں کو زیادتی سے بچانے کیلئے رہنما ہدایات جاری کر دیں</HL>
<AUTHOR>نوائے وقت</AUTHOR>
<DATELINE> Pakistan 2018-01-24 07:22:14+05</DATELINE>
<TEXT>اٹک (نوائے وقت نیوز) ملک میں کمسن بچوں سے زیادتی کے بڑھتے واقعات پر پولیس نے آگاہی مہم کا آغاز کردیا۔ بچوں سے زیادتی کے بڑھتے واقعات خصوصاً زینب قتل کیس کے بعد پولیس نے بچوں اور والدین میں شعور بیدار کرنے کے لئے حفاظتی تدابیر پر مشتمل ایک آگاہی مہم شروع کی ہے جس میں مشورے اور تجاویز دی گئی ہیں۔ مراسلے میں بچوں کو قرآن و حدیث کی تعلیمات پر خصوصی توجہ دینے اور نماز کی پابندی کرانے کی ہدایت کی گئی ہے۔ اٹک پولیس نے سانحہ قصور کے تناظر میں تعلیمی اداروں کے اساتذہ اور والدین کو آگاہی مراسلہ ارسال کیا ہے جس میں کہا گیا ہے کہ بچوں کے حقیقی بہن بھائیوں کے علاوہ کسی سے زیادہ راہ و رسم نہ بڑھائی جائے، چھوٹے بچوں کو جنسی ہراسانی سے بچنے کے لئے مخصوص طریقہ سے تعلیم دی جائے۔ رہنما ہدایات کے مطابق سکول ٹیوٹر، ٹیوشن ٹیوٹر، قاری صاحب، ڈرائیوروں پر بھروسہ نہ کیا جائے۔ اس کے علاوہ بچوں کو بریف کیا جائے کہ کسی بھی مرد کزن کے ساتھ تنہائی میں نہ بیٹھا جائے۔</TEXT>
