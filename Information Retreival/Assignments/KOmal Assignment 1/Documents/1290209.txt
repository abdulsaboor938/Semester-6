<DOCNO>1290209</DOCNO>
<HL>فیض آباد انٹر چینج پر مذہبی تنظیم کا دھرنا برقرار ہے، پولیس کو پیچھے کر کے آگے رینجرز کو تعینات کر دیا گیا</HL>
<AUTHOR>روزنامہ جنگ</AUTHOR>
<DATELINE> Pakistan 2017-11-27 05:11:00+05</DATELINE>
<TEXT>کراچی، اسلام آباد، راولپنڈی(اسٹاف رپورٹر، نمائندہ جنگ، مانیٹرنگ ڈیسک، نیوز ایجنسیاں)فیض آباد انٹر چینج پر مذہبی تنظیم کا دھرنا برقرار ہے، پولیس کو پیچھے کر کے آگے رینجرز کو تعینات کر دیا گیا ہے، دھرنے کیخلاف مختلف شہروں میں احتجاج جاری ہے، ہنگاموں اور تشدد میں شریک درجنوں افراد گرفتار کر لیا گیا ہے، اسلام آباد کی حساس عمارتوں کی حفاظت کیلئے فوج تعینات کی گئی۔ اسلام آباد ہائی وے پرفورسز اور مذہبی جماعت کے مظاہرین میں شدید جھڑپ ہوئی اور اس دوران ایک گاڑی اور 5 موٹر سائیکلوں کو آگ لگا دی گئی، فیض آباد انٹر چینج کے قریب فورسز اور تحریک لبیک کے کارکنوں میں جھڑپ کے بعد مشتعل افراد نے نےایک گاڑی،5موٹر سائیکل کو آگ لگا دی، احتجاج کے باعث موٹرویز کے بعض سیکشن بند کر دیئے گئے ہیں جبکہ پنجاب کے مختلف علاقوں کو ملانے والی سڑکوں سمیت اہم شاہراہیں بند رہیں، کراچی میں 10؍ مقامات پر دھرنے دیئے گئے، جبکہ اندرون سندھ کئی شہروں میں شٹر ڈائون ہڑتال رہی اور احتجاج دھرنے دیئے گئے۔ لاہور، گوجرانوالہ اور آزادکشمیر میں بھی مظاہرے کئے گئے، فیصل آباد میں ہڑتال رہی، بصیر پور میں مظاہرین ریلوے ٹریک پر آگئے، جس پر ڈرائیور اور عملہ ٹرین چھوڑ کر فرار ہو گئے۔ انتظامیہ نے فیض آباد پر مظاہرین سے نمٹنے اور معاملہ حل کرنے کا اختیارڈی جی رینجرز پنجاب کے حوالے کر دیا جس کا نوٹیفیکیشن جاری کر دیا گیا ہے۔ پنجاب میں احتجاج کے دوران مشتعل مظاہرین نے ن لیگ کے وزراء اور رہنمائوں کے گھروں اور ڈیروں کا گھیرائو کیا اور پتھر برسائے۔دریں اثناء تحریک لبیک یا رسول اللہﷺ سندھ کے ترجمان احمد علی قادری نے کہا ہے کہ اسلام آباد میں پرامن احتجاج کرنے والوں پر وحشیانہ تشدد کے خلاف تحریک لبیک یا رسولﷺ نے پیر کو ملک گیر ہڑتال کا اعلان کیا ہے۔ انہوں نے تمام مذہبی، سیاسی، سماجی تنظیموں سمیت تاجر تنظیموں، انجمنوں، مارکیٹ کی انجمنوں، ٹرانسپورٹرز سے اپیل کی ہے کہ وہ ختم نبوت کے مسئلے اور اسلام آباد میں وحشیانہ تشدد کے خلاف پیر کو اپنا کاروبار رضاکارانہ بند رکھ کر اپنااحتجاج ریکارڈ کرائے۔ دریں اثناء اہلسنت کی متعدد جماعتوں نے ہڑتال کی حمایت کا اعلان کیا ہے جبکہ سنی تحریک نے پرامن احتجاج کرنے والوں پر تشدد کرنے کے خلاف تین روزہ سوگ کا اعلان کردیا ہے۔ تفصیلات کے مطابق فیض آباد انٹر چینج پر مذہبی تنظیم کا احتجاجی دھرنا جاری ہے،جبکہ رینجرز نے اتوار کی صبح اسلام آباد میں فیض آباد انٹر چینج پر دھرنے کی جگہ کا کنٹرول سنبھال لیا ۔ پولیس اور فرنٹیئر کور کو آئی ایٹ مرکز میں تعینات کیا گیا ہے ۔ رینجرز نے آئی جے پی روڈ، ایکسپریس وے، مری روڈ اور فیصل ایونیو پر بھی ڈیوٹی سنبھال لی ہے، جبکہ اسلام آباد میں دھرنے کے خلاف آپریشن کے دوسرے روز ملک کے مختلف علاقوں میں احتجاجی مظاہرے کیے جا رہے ہیں، اسلام آباد ہائی وے پرفورسز اور مذہبی جماعت کے مظاہرین میں شدید جھڑپ ہوئی اور اس دوران ایک گاڑی اور 5وٹر سائیکلوں کو آگ لگا دی گئی، اسلام آباد سے سرینا ہوٹل ،کشمیر چوک،مری روڈ، ترامڑی، کھنہ، ایکسپریس وے بھی بند رہی ادھر لبیک تحریک نے آج پیر کو ملک میں شٹر ڈاؤن ہڑتال کی کال دی ہے۔دریں اثناء حکومتی ایکشن کے بعد راولپنڈی کے فیض آباد انٹرچینج پر مذہبی جماعت کے کارکنان ایک مرتبہ پھر منظم ہوگئے جبکہ انتظامیہ نے سیکورٹی کے اقدامات رینجرز کے حوالے کردیئے۔ فیض آباد انٹرچینج پر گزشتہ 21 روز سے جاری دھرنے کی صورتحال کو کنٹرول کرنے کیلئے ڈی جی رینجرز پنجاب میجرجنرل اظہر نویدحیات کو آپریشن انچارج مقرر کر دیا گیا اور وزارت داخلہ کی جانب سے اس حوالے سے نوٹیفکیشن بھی جاری کردیا گیا ہے۔ نوٹیفکیشن کے مطابق ڈی جی رینجرز پنجاب، فیض آباد سمیت اسلام آباد اور راولپنڈی میں مختلف مقامات پر دھرنے کی صورتحال سےنمٹنے کے اختیارات دیئے گئے ہیں اور انکی تعیناتی26 نومبر سے 3 دسمبر 2017 تک کیلئے کی گئی ہے۔ کراچی میں بھی مختلف مذہبی جماعتوں کی جانب سے شہر کے مختلف علاقوں میں اتوار کو دوسرے روز بھی احتجاجی مظاہرے اور دھرنوں کا سلسلہ جاری رہا۔ تحریک لبیک پاکستان کی جانب سے گزشتہ نو روز سے نمائش چورنگی پر دھرنا جاری ہے جبکہ اسلام آباد میں آپریشن کے بعد ناگن چورنگی،نیو کراچی سندھی ہوٹل، نارتھ کراچی پاور ہاؤس چورنگی،حیدری بورڈ آفس،حسن اسکوائر، نیپا، تین تلوار کلفٹن، ٹاور، بولٹن، تین ہٹی پر دھرنا دیا گیا اور مظاہرے کئے گئے مظاہرےمیں ایک رپورٹر بھی زخمی ہوا۔دھرنوں سے خطاب کرتے ہوئے مذہبی قائدین نے پوری وفاقی کابینہ کے استعفیٰ کا بھی مطالبہ کیا ہے اور کہا ہے کہ اب حکومت کے دن گنے جاچکے ہیں۔ جما عت اہلسنّت پاکستان کراچی کے امیر علامہ سید شاہ عبد الحق قادری نے ٹاور، رنچھوڑ لائن اور کورنگی ڈھائی نمبر پر احتجاجی مظاہرین سے خطاب کرتے ہوئے کہا کہ ریاستی جبر و تشدد سے جانثاران مصطفی کی آواز کو دبایا نہیں جا سکتا ۔عدالتی فیصلے کو جواز بنا کر مظاہرین پر مظالم بربریت کی مثال ہے ۔ حکومت زاہد حامد کو برطرف کرنے کی بجائے ملک کو تختہ مشق بنانے پر مُصر ہے۔ انہوں نے کہاکہ نیو ز چینلز اور سوشل میڈیا کی بندش سے غلامان رسول کے دلوں سے ختم نبوت و ناموس رسالت کے تحفظ کا ولولہ ہر گز کم نہیں ہو گا ۔انہوں نے کہا کہ حکومت کی توجہ نا اہل نواز شریف کو بچانے پر مرکوز ہے،شمع رسالت کے پروانوں نے ثابت کر دیا کہ جبر و تشدد سے ان کا راستہ نہیں روکا جا سکتا۔ ادھر سکھر میں اسلام آباد دھرنے کے شرکاء سے اظہار یکجہتی کیلئے سکھر پریس کلب کے سامنے تنظیمات اہلسنت کی جانب سے دوسرے روز بھی احتجاجی دھرنا جاری رہا۔ تنظیمات اہلسنت کی اپیل پر سکھر میں شٹر بند ہڑتال کی گئی، تمام اہم کاروباری مراکز اور مارکیٹیں بھی بند رہیں جبکہ شاہراہوں پر ٹریفک بھی معمول سے کم دکھائی دی۔ کوٹ غلام محمد فیض آباد آپریشن کے خلاف تمام بازار، مارکیٹیں اور تجارتی مراکز بند رہے۔ پبلک ٹرانسپورٹ کی آمد ورفت بھی تقریباً معطل رہی مظاہرین نے پریس کلب کے سامنے دھرنا دیا گیا۔ بلڑی شاہ کریم اہل سنت جماعت کی کال پر ہڑتال کی گئی جبکہ مذہبی جماعت کے لوگوں نے علی بندر چوک سے احتجاجی ریلی بھی نکالی۔ مقررین نے وزیرقانون زاہد حامد کو عہدے سے ہٹا نے ختم نبوت سے متعلق قانون میں ردوبدل کی تحقیقات کا مطالبہ کیا۔ عمرکوٹ، ڈگری میں بھی تحریک لبیک کے کارکنان نے احتجاجی مظاہرہ کیا۔ احتجاجی ریلی سے خطاب کرتے ہوئے مقررین نے وفاقی حکومت کی جانب سے اسلام آباد دھرنے میں پولیس کاروائی کی شدید الفاظ میں مذمت کی۔ جھڈو میں بھی انجمن غلامان مصطفی نے جامع مسجد چوک سے ٹاون کمیٹی تک احتجاجی ریلی نکالی اور حکومت کے خلاف شدید نعرے لگائے۔ سجاول میں اتوار کو شٹر بند ہڑتال رہی۔ جامع مسجد غوثیہ سے پبلک پارک تک احتجاجی ریلی نکالی گئی اور دھرنا دیا گیا۔ میرپورخاص میں فیض آباد دھرنا آپریشن کیخلاف مذہبی جماعتوں کی اپیل پر اتوار کو میرپورخاص میں مکمل ہڑتال رہی۔شہر کے تمام کاروباری مراکز اور دکانیں بند رہیں۔ علاوہ ازیں مختلف دینی جما عتو ں نے دوسرے روز بھی پریس کلب کے سامنے احتجاجی مظاہرہ کیا اور دھرنا دیا۔ اس موقع پر رینجرز اور پولیس کی بھاری نفری شہر کے مختلف علاقوں میں موجود تھی۔ تلہار میں بھی گذشتہ روز سے مذہبی جماعتوں کی جانب سے احتجاج کا سلسلہ جاری ہے۔ سنی تحریک کی اپیل پر آج تلہار میں تمام کاروباری اور تجارتی مراکز بند رہے اور مرکزی عیدگاہ سے احتجاجی ریلی نکالی۔ ٹنڈو محمد خان میں بھی مذہبی جماعتوں کی جانب سے اسٹیشن روڈ سے پریس کلب تک احتجاجی ریلی نکالی۔ مظاہرین ہاتھوں میں پلے کارڈ اور بینرز اٹھا رکھے تھے مظاہرین نے بعد میں پریس کلب پر احتجاجی مظاہرہ کیا۔سانگھڑ میں مذہبی جماعتوں کی اپیل پر شٹر ڈاون ہڑتال کی گئی اور احتجاجی ریلی نکالی گئی بعدازاں ریلی کے شرکاء نے پریس کلب چوک میں دھرنا دیا۔ چمبڑ میں بھی فیض آباد دھرنا شرکاء کی حمایت میں مکمل شٹر ڈائون ہڑتال کی گئی۔ شہریوں نے ایک احتجاجی ریلی بھی نکالی۔ریلی کے شرکاء نے وزیر قانون سمیت پوری کابینہ سے مستعفی ہونے کا مطالبہ کیا۔ گھوٹکی میں مختلف مذہبی جماعتوں کی جانب سے الگ الگ ریلیاں نکالی گئی جو شہر کے مختلف راستوں کا گشت کرتی ہوئی پریس کلب پر پہنچی جہاں پر مذ ہبی جماعتوں کی جانب سے دھرنا دیا گیا۔کوٹری میں بھی اتوار کے روز پرامن شٹربند ہڑتال رہی تاہم صنعتی علاقے میں کاروبار معمول کے مطابق رہا۔ٹھٹھہ میں جماعت قادری جیلانی کی جانب سے فیض آباد آپریشن کے خلاف کل شٹر بند ہڑتال کی کال۔نوابشاہ میں مذہبی جماعتوں کی اپیل پر اتوار کو شہر کے تمام کاروباری مراکز اور دکانیں بند رہیں جبکہ مختلف مذہبی جماعتوں کی جانب سے شیراز چوک پر دیا گیا دھرنا دوسرے روز بھی جاری رہا۔ اس موقع پرمقررین نے سپریم کورٹ اور حکومت سے مطالبہ کیا کہ ختم نبوت کے قانون ترمیم کرنے والے وزیر اور افراد کیخلاف کاروائی کی جائے۔ ٹنڈوالہ یار میں مذہبی جماعتوں کی اپیل پر لیاقت گیٹ پر دھرنا دیا گیا جبکہ شہر بھر شٹر ڈاون ہڑتال کی گئی۔ سامارو پریس کلب کے سامنے دوسرے روز بھی احتجاج اور دھرنا دیاگیا اور شہر میں مکمل شٹرڈاون ہڑتال بھی کی گئی۔اس موقع پر مقررین نے وفاقی وزیرقانون زاہدحامد سمیت دیگر کو ختم نبوتﷺ کے قانون ترمیم کی سازش میں برطرف کرنے کا مطالبہ کیا۔ دریں اثناء فیصل آبادمیں مشتعل مظاہر ین نے صوبائی وزیر قانون راناثنااللہ کےڈیرے پر پہنچنے کی کوشش کی اس دوران پولیس اور ان کے درمیان جھڑپیں ہوئیں جسکے نتیجے میں متعددافرادزخمی ہوگئے۔ ذرائع کے مطابق مظاہرین کےپتھراؤسےپولیس اہلکار زخمی ہوا جسکے جواب میں پولیس نےانہیں منتشر کرنے کیلئے آنسو گیس کی شیلنگ کی۔ سیالکوٹ میں صوبائی وزیر بلد یا ت منشاءاللہ بٹ کے ڈیرے پر دھاوا بول دیا ہے، مظا ہرین کے حملے کے وقت وزیر بلدیات ڈیرے پر موجود نہیں تھے جبکہ تاحال مظاہرین اور پولیس اہلکاروں کے درمیان آنکھ مچولی کا سلسلہ بدستور جاری ہے۔ وزیر خوراک بلال یاسین کی رہائش گاہ موہنی روڈ پرمشتعل افراد کے پتھراؤ کے نتیجے میں علاقے میں خوف وہراس پھیل گیا،جبکہ واقعے کی اطلاع ملتے ہی پولیس کی بھاری نفری موقع پر پہنچ گئی ۔صوبائی وزیر خوراک کی رہائش گاہ پر حملے کے وقت بلال یاسین اور ان کے اہل خانہ گھر پرموجود نہیں تھے۔ذرائع کے مطابق احتجاج کے بعد وفاقی و صوبائی وزرا، ممبران قومی و صوبائی اسمبلی سمیت اعلی حکومتی عہد یدا ر وں کی سیکورٹی سخت کر دی گئی۔ وزیر خارجہ خواجہ محمد آصف ،وفاقی وزیر قانون زاہد حامد، چیئرمین داخلہ کمیٹی رانا شمیم احمد خاں، صوبائی وزیر منشاءاللہ بٹ کی رہائش گاہوں پر سیکورٹی کے سخت انتظامات کر دیئے گئے ہیں جبکہ دیگر ممبران قومی و صوبائی اسمبلی کو بھی سیکورٹی اہلکار فراہم کر دیئے گئے ہیں۔لاہور میں مذہبی تنظیموں کی طرف سے صوبائی دارالحکومت میں آج مکمل ہڑتال کرنے کا اعلان کیا گیا ہے۔لاہور مال روڑ پرتحریک لبیک یا رسول اللہﷺ کے چیئرمین ڈاکٹر محمد اشرف آصف جلالی کی قیادت میں پنجاب اسمبلی کے سامنے فیض آباد دھرنے کی حمایت میں دیا گیا۔لاہور میں دوسرے روز بھی مختلف مقامات پر احتجاجی دھرنوں کا سلسلہ جاری رہا ، لاہور میں گزشتہ روز 18سے زائد مقامات پر احتجاجی دھرنے دیئے گئے،پنجاب اسمبلی کے بالمقابل تحریک لبیک یارسول اللہ کے ہزاروں کارکنان اور عہدے دار دھرنا دئیے بیٹھے رہے، قائدین حکومت مخالف لگاتے رہے رات گئے تک دھرنا جاری رہا ، دھرنوں کے باعث شہر میں ٹریفک کا نظام متاثر رہا۔ پسرور میں دوسرے روز بھی اسلام آباد دھرنے پر شیلنگ اور لاٹھی چارج کے خلاف سنی تنظیموں کا دھرنا جاری رہا۔ کچہری چوک میں تمام دن لوگوں کی بڑی تعداد موجود رہی ، دھرنے کے شرکا نے وفاقی وزرا زاہد حامد ،احسن اقبال اور صوبائی وزیر رانا ثنا اللہ کے خلاف شدید نعرے بازی کی۔ پنجا ب کے دیگر شہروں میں بھی فیض آباد دھرنے پر تشدد کیخلاف احتجاج جاری رہا۔ ادھر وفاقی وزیر قانون زاہد حامد کے آبائی گھر پر حملہ کرنے والے نوجوانوں کے خلاف مقدمہ درج کرلیا گیا ہے تاہم پولیس نے ایف آئی آر پر عمل درآمدنہیں کیا۔ پشاور میں تحریک لبیک یارسول اللہﷺ کے کارکنوں کی جانب سے جمیل چوک کے مقام پر احتجاجی دھرنا دوسرے روز میں داخل ہو گیا۔ دھرنے کے شرکاء نے رات ٹینٹ میں گزاری۔دھرنے کے شرکاء نے روڈ بند کردیا۔جس وجہ سے کوہاٹ روڈ اور پشتخرہ چوک ، رنگ روڈ اور جی ٹی روڈ پر ٹریفک جام ہوگیا۔ دوسری جانب میرپور میں پاکستان کو آزاد کشمیر سے ملانے والے منگلا پل پر احتجاجی دھرنا دیا گیا جسکے نتیجے میں پاکستان کا آزاد کشمیر سے رابطہ منقطع ہوگیا ہے۔ ادھر ایم ٹو، ایم تھری اور ایم فور موٹرویز ہر قسم کی ٹریفک کے لئے بند کردی گئی ہے جبکہ ایم ون اسلام آباد لاہور موٹروے عام ٹریفک کیلئے کھلی ہے جبکہ پنجاب کے مختلف علاقوں کو ملانے والی شاہرائیں پر بھی ٹریفک کی آمدورفت بند کردی گئی ہے جس کی وجہ سے ملک کے مختلف علاقوں کے ساتھ شاہراتی راستہ منقطع ہوگیا ہے۔ موٹروے کے ترجمان کے مطابق عوام سے کہاگیا ہے کہ وہ غیر ضروری سفر سے اجتناب کریں اور کسی بھی ہنگامی صورت میں ہیلپ لائن 130 پر رابطہ کریں۔</TEXT>
