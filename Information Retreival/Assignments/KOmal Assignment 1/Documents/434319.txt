<DOCNO>434319</DOCNO>
<HL>مقبوضہ کشمیر میں بھارتی ریاستی دہشتگردی کیخلاف ،آزاد کشمیر اور پاکستان میں آج یوم مذمت منایا جائیگا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-07-15 05:42:11+05</DATELINE>
<TEXT>مظفرآباد(اے این این)وزیر اعظم آزاد کشمیر چوہدری عبدالمجید آل پارٹیز حریت کانفرنس کی مشترکہ کال پر مقبوضہ کشمیر میں حالیہ بدترین بھارتی ریاستی دہشت گردی، کٹھ پتلی انتظامیہ کے جبر و تشدد سے کشمیری حریت پسند برہان مظفر وانی سمیت 40 بے گناہ کشمیریوں کے قتل عام 1500 شہریوں کو زخمی کرنے کے خلاف(آج) بروز جمعہ المبارک ریاست جموں وکشمیر کے دونوں اطراف پاکستان کے چاروں صوبوں بشمول گلگت بلتستان سمیت دنیا بھر میں یوم مذمت منایا جائے گا۔ مقبوضہ کشمیر کے نہتے، پر امن حریت پسندوں کے ساتھ قومی سطح پر اظہار یکجہتی کیلئے جلسے جلوس ریلیاں احتجاجی مظاہرے اور دھرنے دیئے جائیں گے جبکہ کاروباری مراکز بند رہیں گے۔ یوم مذمت کا تاریخ ساز جلسہ کشمیر لبریشن سیل کے زیر اہتمام 10 بجے صبح مرکزی ایوان صحافت مظفرآباد میں منعقد ہو گا جس میں تمام مکاتب فکر کے زعماء بھرپور شرکت کریں گے۔ جلسہ عام کے بعد شرکاء پیدل مارچ کرتے ہوئے اقوام متحدہ کے مشن دفتر جا کر احتجاجی میمورنڈم پیش کریں گے۔ یوم مذمت کے سلسلہ میں عوام رابطہ مہم کے دوران میڈیا ایڈوائزر شوکت جاوید نے کہا کہ خود رو پودوں کی طرح تحریک آزادی کشمیر کی خون ناحق سے آبیاری کرتے کرتے خود دار آزادی پسند کشمیریوں نے تین نسلوں کی فصلیں کٹوا کر اسے تنا آور درخت بنا دیا اور اس خون ناحق کی گونج اقوام متحدہ، امریکہ، برطانیہ، یورپی یونین، او آئی سی سمیت دنیا بھر کے ایوانوں میں سنائی دے رہی ہے جو دنیا کی سب سے بڑی جمہوریت ہونے کے دعویدار بھارت کی پسپائی اور کشمیریوں کیلئے نئی امید صبح کا پیغام ہے۔</TEXT>
