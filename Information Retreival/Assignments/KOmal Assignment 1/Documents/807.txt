امریکا کا روس کے ساتھ ایٹمی ہتھیاروں کا معاہدہ ختم کرنے کا اعلان
واشنگٹن: امریکی صدر ڈونلڈ ٹرمپ کا کہنا ہے کہ امریکا روس کے ساتھ جوہری ہتھیاروں کے معاہدے سے دستبردار ہوجائے گا۔ تفصیلات کے مطابق امریکی صدر ڈونلڈ ٹرمپ کا کہنا ہے کہ امریکا روس کے ساتھ ایٹمی ہتھیاروں کے تاریخی معاہدے کو ختم کر رہا ہے۔ ڈونلڈ ٹرمپ نے کہا کہ روس نے 1987 کے انٹرمیڈیٹ رینج نیوکلیئر فورسز (آئی این ایف) معاہدے کی خلاف ورزی کی ہے۔ آئی این ایف معاہدے کے مطابق زمین سے درمیانے فاصلے تک مار کرنے والے میزائلوں پرپابندی ہے، یہ فاصلہ 500 سے 5500 کلومیٹرہے۔ امریکی صدر نے کہا کہ امریکا روس کو ان ہتھیاروں کی اجازت نہیں دے گا، روس برسوں سے اس معاہدے کی پاسداری نہیں کر رہا۔ دوسری جانب روس نے آئی این ایف معاہدے کی خلاف ورزی کی تردید کی ہے اور انہوں نے اس نئے میزائل کے بارے میں بہت کم بات کی ہے۔ یاد رہے کہ روسی صدر ولادی میرپیوٹن نے 2007ء میں اعلان کیا تھا کہ یہ معاہدہ اب روسی مفادات میں نہیں ہے۔ روس کی جانب سے یہ اعلان امریکا کے 2002ء اینٹی بیلسٹک میزائل معاہدے سے نکل جانے کے بعد سامنے آیا تھا۔ واضح رہے کہ 2014ء میں سابق امریکی صدر براک اوباما نے روس پر آئی این ایف کی خلاف ورزی کا الزام عائد کیا تھا جب روس نے مبینہ طور پرزمین سے مار کرنے والے ایک کروز میزائل کا تجربہ کیا تھا۔ comments
