<DOCNO>708592</DOCNO>
<HL>پاکستان میں ہر سال ایک لاکھ جبکہ دنیا بھر میں 60لاکھ افراد سگریٹ نوشی سے ہلاک ہو جاتے ہیں</HL>
<AUTHOR>روزنامہ پاکستان</AUTHOR>
<DATELINE> Pakistan 2014-06-01 02:24:40+05</DATELINE>
<TEXT>لاہور ( آئی این پی ) طبی ماہرین نے کہا ہے کہ دنیا میں اس وقت 65کروڑ افراد تمباکو نوشی کی عادت میں مبتلا ہیں اوراس پر سالانہ دو کھرب ڈالر ضائع کر دیئے جاتے ہیں۔پاکستان میں ہر سال ایک لاکھ جبکہ دنیا بھر میں 60لاکھ سے زائد افراد سگریٹ نوشی کی وجہ سے ہلاک ہو جاتے ہیں ۔اس امر کا اظہارمرکزی سیکرٹری جنرل کونسل آف ہربل فزیشنز پاکستان اور یونانی میڈیکل آفیسرحکیم قاضی ایم اے خالدنے انسداد تمباکو نوشی کے عالمی دن کے حوالے سے آگہی مہم کے آغاز پر کونسل ہذا اورہیلتھ پارٹنرڈبلیو ایچ او ”ہیلتھ پاک “کے زیر اہتمام منعقدہ ایک مجلس مذاکرہ میںکیا۔انہوں نے کہا کہ تمباکو نوشی ایک ایسازہر ہے جو انسانی جسم کو دیمک کی طرح چاٹ جاتا ہے۔ایک سگریٹ انسان کی عمر آٹھ منٹ تک کم کر دیتا ہے کیونکہ اس میں چار ہزار سے زائد نقصان دہ اجزاموجود ہوتے ہیں۔ تمباکو نوشی سے انسان کو دل‘ پھیپھڑے‘ سانس ‘ نظام ہضم ‘پیشاب‘ معدہ‘ جگر اور منہ کی بہت سی مہلک بیماریوں کا سامنا کرنا پڑتا ہے۔ تمباکو کے دھوئیں میں” نکوٹین “کی شکل میں زہر بھرا ہوتا ہے جو دل اور شریانوں کو نقصان پہنچاتا ہے یہ ایک نشیلا زہر ہے اس کی وجہ سے دل کی دھڑکن تیز ہو جاتی ہے اور بلڈ پریشر عارضی طور پر بڑھ جاتا ہے۔ ایک محتاط اندازے کے مطابق ایک سگریٹ پینے سے بلڈ پریشر 30منٹ سے ایک گھنٹہ تک زیادہ رہتا ہے۔</TEXT>
