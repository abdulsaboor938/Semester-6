<DOCNO>2699684</DOCNO>
<HL>ورکنگ باؤنڈی اور لائن آف کنٹرول پر بھارتی جارحیت کیخلاف کل ریاست جموں و کشمیر میں یوم سیاہ منانے کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2014-10-09 14:57:45+05</DATELINE>
<TEXT> مظفرآباد(اُردو پوائنٹ اخبار تازہ ترین۔9 اکتوبر۔2014ء) بھارت کی جانب سے ورکنگ باؤنڈری اور لائن آف کنٹرول پر گزشتہ دو ماہ سے مسلسل گولہ باری کے ذریعے عسکری جارحیت اور بیگناہ ،نہتے شہریوں کی شہادتوں ،انسانی اور عالمی حقوق کی خلاف ورزیوں کے خلاف کل بروز جمعتہ المبارک ریاست جموں و کشمیر کے دونوں اطراف یوم سیاہ منانے کا اعلان کردیا گیا ،یوم سیاہ منانے کی کال آل پارٹیز رابطہ کونسل کی باہمی مشاورت سے وزیراعظم آزادکشمیر چوہدری عبدالمجید نے دی ہے،گزشتہ روز پاکستان پیپلزپارٹی آزادکشمیر کے میڈیا ایڈوائزر شوکت جاوید نے یوم سیاہ کی تقریبات کے متعلق میڈیا کو بریفنگ دیتے ہوئے بتایا کہ آزادکشمیر بھر کے تمام ضلعی ،تحصیل ،سٹی مقامات پر جلسے ،جلوس ،ریلیاں ،احتجاجی مظاہرے اور اقوام متحدہ کے دفاتر کے سامنے دھرنے دیئے جائیں گے جن کا مقصد عالمی برادری کی توجہ مقبوضہ کشمیر میں بھارت سرکار کی ریاستی دہشت گردی کے ساتھ ساتھ ورکنگ باؤنڈری اور لائن آف کنٹرول پر کی جانے والی فائرنگ سے پیدا ہونے والی تشویش ناک صورتحال ،نہتے پرامن شہریوں اور افواج پاکستان کے مایہ ناز سپوتوں کی شہادتوں پر مبذول کروائی جائے گی ،اس ضمن میں آزادکشمیر کے دارلحکومت مظفرآباد میں اولڈ سیکرٹریٹ کے مقام پر ایک بہت بڑا یوم سیاہ کے سلسلے میں احتجاجی مظاہرہ ہو گا جس میں تمام مکاتب فکر کے زعماء بھرپور انداز میں شرکت کریں گے جس کے بعداقوام متحدہ کے مشن دفتر تک ایک عظیم الشان ریلی نکالی جائے گی جو ہاتھوں میں سیاہ جھنڈے ،بینرز ،کتبے اٹھاکر سیکرٹری جنرل بان کی مون کی نام احتجاجی میمورنڈم پیش کریں گے اسی طرح باغ ،فاروڈ کہوٹہ ،راولا کوٹ ،سدھنوتی ،کوٹلی ،میرپور،بھمبر ،ہٹیاں بالا ،وادی نیلم سمیت تمام اضلاع میں یوم سیاہ کی ریلیاں نکالی جائیں گی ،شوکت جاوید نے کہا کہ وزیراعظم پاکستان میاں محمد نواز شریف نے جس جرات مندی اور دوٹوک انداز میں اقوام متحدہ کی جنرل اسمبلی سے خطاب میں مسلہ کشمیر کو دنیا کے سب سے بڑے فورم پر پیش کیا اس کے بعد بھارت کی چوہدراہٹ اور بوکھلاہٹ دونوں چشم فلک دیکھ رہی ہے اور اس نے آزادکشمیر اور پاکستان کی سرحدوں پر اتنے بڑے پیمانے پر گولہ باری شروع کر رکھی ہے جس سے دونوں ممالک کے درمیان جنگی ماحول پیدا ہو رہا ہے اور پاکستان نے اپنے شہریوں کے جاں بحق ہونے کے باوجود صبر و استقامت ،امن کی فضا کو قائم رکھنے کے لیئے وسعت قلبی کی انتہا کر دی ہے جس کی وجہ سے ہمارے اپنے عوام تنقید کے تیر برسا رہے ہیں ایک سوال کے جواب میں انہوں نے کہاکہ بھارتی جارحیت او رتوسیع پسندانہ عزائم کو جس طرح عالمی ذرائع ابلاغ نے سامنے لایا وہ ان شہدا کے خون کی قربانیوں کی سرخی ہے تاہم ہم پاکستان کے الیکٹرانک ،پرنٹ میڈیا کے بحیثیت کشمیر ی شکر گزار ہیں کہ انہوں نے دھرنوں کی رعنائیوں اور سیلاب کی تباہ کاریوں کی گونج گرج کے باوجود کشمیر میں ہونے والے بھارتی مظالم کو نمایاں طور پر جگہ دی ہے ،شوکت جاوید نے کہا کہ بھارتی وزیراعظم نریندر مودی بنیاد پرست ،دہشت گرد ذہنیت والے سیاستدان ہیں جنہوں نے ہمیشہ مسلمانوں کی گردنیں کٹوانے کو اپنا مشغلہ بنائے رکھا ،گجرات میں مسلمانوں کا قتل عام ،سانحہ بابری مسجد اور اب مقبوضہ کشمیر میں کشمیریوں کی نسل کشی کی ریت کو کفن پرستی میں تبدیل کرنے پر سارے بھارتی وسائل صرف کیئے جا رہے ہیں لہذا ہمارا اقوام متحدہ ،یورپی یونین ،او آئی سی سمیت بااثر ممالک سے مطالبہ ہے کہ وہ دو ایٹمی ممالک کے درمیان بڑھتی ہوئی کشیدگی پر تماشائیوں کے بجائے ریفری جیسا کردار ادا کریں تاکہ عالمی امن کا قیام بھی ممکن ہو سکے اور ایٹمی ٹکراؤکے بڑھتے ہوئے خدشات کو روکنا ممکن ہو سکے اگر بھارت نے اپنی اس روش کو تبدیل نہ کیا تو پاکستان کے پاس قوم کی قربانیوں سے بنائے جانے والے ایٹم بم شبرات کے پٹاخوں کے لیئے نہیں اپنے ناقابل تسخیر دفاع اور قومی غیرت کے لیئے ہے انہوں نے کہا کہ جمعتہ المبارک کے روز پوری کشمیری قوم یک آواز ہو کر دنیا پر باور کروا دے گی کہ وہ اپنی آزادی اور امن کے لیئے مظالم کی آخری حدوں کو برداشت کر رہے ہیں انہوں نے کہا کہ قائد عوام شہید ذوالفقار علی بھٹو ،دختر مشرق محترمہ بے نظیر بھٹو کے نظریاتی پیروکار دنیا بھر میں کشمیریوں کے حق خود ارادیت کے لیئے کندھے سے کندھا ملا کر کھڑے ہیں جس کا عملی مظاہرہ پیپلزپارٹی کے جواں سال چیئرمین بلاول بھٹو زرداری نے اپنے پالیسی بیان میں کر کے پورے بھارت میں کھلبلی پیدا کر دی دونوں اطراف کی کشمیری قیادت اور عوام نے انہیں خراج تحسین بھی پیش کیا ہے اور بھارتی میڈیا اور ان کی قیادت نے ایک بار پھر توپوں کے رخ بلاول بھٹو زرداری کی طرف موڑ دیئے جس کی وجہ سے پوری قوم میں ایک نئی جہت پیدا ہوئی اور مقبوضہ کشمیر کے آزادی پسندوں کو تازہ آکسیجن ملی جو پوری قوم کی لائف لائن ہے ۔</TEXT>
