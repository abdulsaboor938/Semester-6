<DOCNO>1575880</DOCNO>
<HL>سال 2017ء کے دوران 2077 بچیاں اور 1368 بچے جنسی تشدد کا شکار ہوئے: رپورٹ</HL>
<AUTHOR>نوائے وقت</AUTHOR>
<DATELINE> Pakistan 2018-04-19 07:37:57+05</DATELINE>
<TEXT>لاہور (لیڈی رپورٹر) بچوںکیخلاف جنسی تشدد کے خلاف کام کرنے والی غیر سرکاری تنظیم ساحل کی سال2017ء کے دوران بچوں پر جنسی تشدد کے واقعات کی جاری کردہ رپورٹ"ظالم اعداد"کے مطابق 3445 بچوں کو جنسی تشدد کا نشانہ بنایا گیا۔ رپورٹ کے مطابق سال2017کے دوران2077بچیاں جبکہ1368بچے جنسی تشدد کا شکار ہوئے۔ رپورٹ کے مطابق سال 2017 میںروزانہ9سے زائد بچے جنسی تشدد کا شکار ہوئے۔ ان خیالات کا اظہار ساحل کے ریجنل کوارڈینیٹر عنصر سجاد بھٹی نے لاہور پریس کلب میں عاطف عدنان اور افتخار مبارک کے ہمراہ پریس کانفرنس سے خطاب میںکیا۔ انہوں نے مزید بتایا کہ رپورٹ کے مطابق کم عمری کی شادی کے 143واقعات جبکہ 24واقعات میں بچیوں کو ونی کیا گیا ہے۔ 37بچوں اور بچیوں کو مدرسہ جات میں جنسی تشدد کا نشانہ بنایا گیا۔ اس طرح ہسپتال، ہوٹل، کار، کلینک، کالج، فیکٹری، جیل، پولیس سٹیشن، شادی ہال، قبرستان اور کئی جگہوں پر جنسی تشدد کا نشانہ بنایا گیا۔ سال2017کے دوران بچوں پر جنسی تشدد کے واقعات کی سب سے زیادہ تعداد صوبہ پنجاب سے رپورٹ ہوئے۔ پنجاب میں کل 2168 بچے، صوبہ سندھ میں933بچے، بلوچستان میں 139، وفاقی دارالحکومت اسلام آباد میں 112 بچے، خیبر پی کے میں 78بچے جبکہ آزاد کشمیر میں 12بچے جنسی تشدد کا نشانہ بنے۔ سال2017کے دوران رونما ہونے والے واقعات میں سے 2505 واقعات پولیس سٹیشن میں رپورٹ ہوئے۔ 44 واقعات رپورٹ نہ ہوئے۔ 99واقعات پولیس نے رپورٹ نہ کیے۔ جبکہ797واقعات مختلف اخبارات میں مکمل معلومات رپورٹ نہ ہوئے۔ 2017 کے دوران لاہور میں 112بچے جنسی تشدد کا نشانہ بنے۔</TEXT>
