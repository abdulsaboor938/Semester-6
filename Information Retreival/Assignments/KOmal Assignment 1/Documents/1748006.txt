<DOCNO>1748006</DOCNO>
<HL>وزیراعظم کے مستعفی نہ ہونے پر وکلا کی ملک گیر ہڑتال ‘ مظاہرے</HL>
<AUTHOR>نوائے وقت</AUTHOR>
<DATELINE> Pakistan 2017-07-20 02:17:45+05</DATELINE>
<TEXT>اسلام آباد+ڈگری +کراچی+میرپورخاص(نوائے وقت نیوز/نامہ نگاران) پاکستان بار کونسل اپیل پر وزیر اعظم کے مستعفیٰ نہ ہونے کے خلاف وکلاء نے ملک گیر ہڑتال کی اور احتجاجی مظاہرے کئے گئے۔آن لائن کے مطابق لاہور ہائیکورٹ اور ضلعی عدالتوں میں وکلاء نے ہڑتال کی اور مقدمات کی پیروی کے لئے عدالتوں میں پیش نہیں ہوئے جس کے باعث ہزاروں مقدمات کی سماعت متاثر ہوئی اور سائلین کو مشکلات کا سامنا کرنا پڑا جبکہ لاہور ہائیکورٹ بار نے ہڑتال سے لاتعلقی کا اعلان کرتے ہوئے کہا ہے کہ وزیر اعظم کے استعفیٰ کے مطالبہ پر قائم ہیں لیکن عدلیہ اور سائلین سے کوئی لڑائی نہیں۔لاہور ہائی کورٹ میں وکلاء کی ہڑتال جزوی تھی جبکہ ماتحت عدالتوں سیشن کورٹ، سول کورٹ اور کچہریوں میں ہڑتال کے سبب وکلاء کی اکثریت عدالتوں میں پیش نہیں ہو ئی،وکلاء نے بازوئوں پر سیاہ پٹیاں باندھ رکھی تھیں جبکہ بار رومز کی چھتوں پر سیاہ پرچم بھی لہرائے گئے۔پاکستان بار کونسل کے وائس چیئرمین احسن بھون اور نیشنل ایکشن کمیٹی کے سیکرٹری آفتاب باجوہ نے کہا ہے کہ جے آئی ٹی کی رپورٹ وزیراعظم اور ان کے خاندان کی کرپشن کے خلاف چارج شیٹ ہے،افسوسناک بات ہے کہ پورا خاندان کرپشن میں ملوث ہے ، جے آئی ٹی رپورٹ کے بعد وزیراعظم نواز شریف، اسحاق ڈار ،کیپٹن (ر) صفدر اور وزیراعلیٰ پنجاب شہباز شریف مستعفی ہوں، سپریم کورٹ جے آئی ٹی کی تفتیش کی روشنی میں پانامہ لیکس میں نامزد لوگوں کو نااہل قرار دے۔ڈگری سے نامہ نگار کے مطابق پاکستان بار کونسل کی ہدایت پر ڈگری بار کونسل کی جانب سے مکمل عدالتی کاروائی کا بائیکاٹ کیا گیا اور ہڑتال کی گئی ۔ ڈگری بار کونسل کی صدر وسیم ایڈوکیٹ نے کہا کہ وزیر اعظم صادق و امین نہیں رہے ان پر جے آئی ٹی نے سنگین الزامات ثبوت کے ساتھ لگائے جس کی بعد ان کا اس عہدے پر براجمان رہنما ملک و قوم آئین و قانون کے لیے بہتر نہیں نوازشریف مستعفی ہوکر اپنے آپ کو احتساب کے لیے پیش کردیں انہوں نے مزید کہا کہ وکلاء ہمیشہ پاکستان میں قانون کی حکمرانی کے لیے جنگ لڑتے آئے ہیں اور ہم سپریم کورٹ اور قانون کے ساتھ کھڑے ہیں ہم کسی کو بھی جمہوریت کے نام پر قانون کا قتل کرنے نہیں دیں گے اس موقع پر وکلائ￿ کی جانب سے نعرے بازی بھی کی گئی اور کالی پٹیاں باندھ کر احتجاج بھی کیا گیا ۔ سندھ بار کونسل کی اپیل پراحتجاج عدالتی عظمی ٰ میں جے آئی ٹی کی رپورٹ پیش کئے جانے کے بعد سیاسی جماعتوں کے بعد وکلاء برادری نے بھی نواز شریف دیگر کے استعفے ٰ کے لئے مرحلہ وار تحریک شروع کردی سندھ بار کونسل کی اپیل پر ملک بھر کی طرح سکھر میں بھی وکلاء نے عدالتی کاروائی کا بائیکاٹ کرکے احتجاجی مظاہرہ کیا اور گو نواز گو کے نعرے لگائے ۔</TEXT>
