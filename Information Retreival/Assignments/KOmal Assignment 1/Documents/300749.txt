<DOCNO>300749</DOCNO>
<HL>حبیب ظاہر کلبھوشن کو پکڑنے والی ٹیم کا حصہ تھے ، شبہ ہے وہ بھارتی حراست میں ہیں : انڈین ایکسپریس</HL>
<AUTHOR>روزنامہ پاکستان</AUTHOR>
<DATELINE> Pakistan 2017-04-13 04:32:30+05</DATELINE>
<TEXT>نئی دہلی ( مانیٹرنگ ڈیسک/ آن لائن) بھارتی میڈیا نیپال میں لاپتہ ہونیوالے پاک فوج کے سابق لیفٹیننٹ کرنل( ر) محمد حبیب ظاہر اور سزائے موت پانیوالے بھارتی جاسوس کلبھوشن یادیو کا تعلق سامنے لے آیا اور دعویٰ کیا ہے کہ لاپتہ ہونیوالے حبیب ظاہر را ایجنٹ کلبھوشن یادیو کو ’پھنسانے ‘ والی ٹیم کا حصہ تھے۔ حبیب ظاہر 2014ء میں پاک فوج سے ریٹائر ہوچکے تھے لیکن ان کی آپریشنل صلاحیتوں کی وجہ سے ریٹائرمنٹ کے بعد بھی انٹرسروسز انٹیلی جنس (آئی ایس آئی ) نے اپنے ساتھ رکھا۔انڈین ایکسپریس کے مطابق نیپال اور بھارت کی سرحد کے قریب لمبینی کے علاقے سے لاپتہ ہونیوالے ریٹائرڈ کرنل محمد حبیب ظاہر کے بارے میں شبہ ہے کہ وہ بھارت کی حراست میں ہیں کیونکہ وہ اس ٹیم کا حصہ تھے جس نے مارچ 2016ء میں کلبھوشن یادیو کو پکڑا تھا۔ بھارتی سکیورٹی ذرائع نے اخبار کو بتایاکہ بھارتی ایجنسیاں ایک عرصے سے حبیب ظاہر کے پیچھے لگی تھیں ، آخری مرتبہ اسے لمبینی میں دیکھاگیا۔ اخبار کے مطابق کلبھوشن یادیو کو سزائے موت کے اعلان کاتعلق بھی ظاہرکی گمشدگی سے ہے ، دونوں کیسز کے درمیان تعلق ہے ، پاکستانی حکام کو تاحال ظاہر کا علم نہیں ہوسکا اس کا مقصد بڑا واضح ہے۔ بھارتی افسر نے بتایاکہ وہ نہیں چاہتے کہ کوئی بھی بھارتی ایجنسی بے نقاب ہو،ذرائع کے حوالے سے اخبار نے لکھا ہے کہ 2014ء میں پاک فوج سے ریٹائرہونیوالے ظاہر نے 2015ء میں کلبھوشن یادیواوراس کی فیملی سے رابطے شروع کیے اور اس کا تعاقب کرناشروع کیا۔ مذکورہ افسرنے بتایا کہ کلبھوشن کے پاس حسین مبارک پٹیل کے نام سے ایران میں کاروبار کرتے ہوئے بھارتی پاسپورٹ تھا، پاکستانی ایجنسیوں نے کلبھوشن کو اپنے خاندان سے مراٹھی زبان میں گفتگو کرتے سن لیا تھا جس کے بعد سے حبیب ظاہر نے کلبھوشن کو ٹریپ کرناشروع کردیا اور بالآخر مارچ 2016ء میں بھارتی جاسوس پکڑلیا۔ذرائع نے پاکستانی موقف کی تصدیق کرتے ہوئے بتایاکہ حبیب ظاہر کو نیپال میں نوکری کے عوض بھاری مراعات کا لالچ دے کر بلایاگیا اور اس کیلئے ایک برطانوی فون نمبر کا سہارا لیاگیااور متعلقہ فرد ریٹائرڈ پاکستانی افسر سے عمان میں کئی مرتبہ ملا، 2اپریل کو حبیب ظاہر عمان پہنچا جہاں سے اگلے ہی دن کھٹمنڈو پہنچ گیا، نیپال پہنچتے ہی اسے بھیراوہ میں اک سم دی گئی اور بتایاگیاکہ یہ سم متعلقہ شخص سے رابطے کیلئے اس کی معاون ہوگی اور پھر اس نے لمبینی کیلئے اپنا سفر شروع کردیا۔ یہ امر بھی قابل ذکر ہے کہ حبیب ظاہر کی فیملی نے پاکستانی میڈیا کو بھی بتایاکہ ممکنہ طورپر مغوی کو دشمن ملک کی خفیہ ایجنسی نے پکڑا ،راولپنڈی کے روات تھانے میں حبیب ظاہر کے بیٹے کی طرف سے گمشدگی کی درج رپورٹ میں موقف اپنایاگیا کہ اس کے والد کو نیپال میں جاوید انصاری نامی شخص نے خوش آمدید کہااور پھر لمبینی لے گیا، ہمیں شبہ ہے کہ اس کی ذمہ داردشمن خفیہ ایجنسی ہے ، حبیب ظاہر نے آخری مرتبہ جمعرات کو اپنی فیملی کیساتھ رابطہ کیاتھا جس کے بعد سے ان سے رابطہ نہیں ہوپایا۔ حبیب ظاہر</TEXT>
