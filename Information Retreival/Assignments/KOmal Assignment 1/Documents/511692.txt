<DOCNO>511692</DOCNO>
<HL>پاکستان سمیت دنیا بھر میں آج یوم یکجہتی کشمیر منایا جائے گا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-02-05 04:23:41+05</DATELINE>
<TEXT>مظفر آباد، اسلا م آ با د (آن لائن)ریاست جموں وکشمیر کے دونوں اطراف ، پاکستان کے چاروں صوبوں ، گلگت بلتستان سمیت دنیا بھر میںآج یوم یکجہتی کشمیر انتہائی جو ش و جذبے ، نظریاتی عقیدت و احترام، ملی بیداری کے ساتھ منانے کی تیاریاں اور جملہ انتظامات مکمل کر لیے گئے وزیراعظم پاکستان چیئرمین کشمیر کونسل میاں محمد نواز شریف وزیر اعظم آزادکشمیر چوہدری عبدالمجید کی دعوت پر خطاب کر یں گے، دن 10بجے ایک منٹ کی خاموشی اختیار کی جائے گی پاکستان اور کشمیر کے قومی ترانے بجائے جائیں گے ۔ اس روز جلسے جلوس ریلیاں نکال کر احتجاجی مظاہرے کیے جائیں۔ وزیراعظم چوہدری عبدالمجید ،چیف سیکرٹر ی سکندر سلطان راجہ سمیت دیگر اعلیٰ حکام نے یوم یکجہتی کے سلسلہ میں تمام مکاتب فکر کو اعتماد میں لیکر وزیر اعظم پاکستان کے دورہ آزاد کشمیر کو حتمی کر دیا ہے ۔ یوم یکجہتی کشمیرکی تقریبات کے حوالہ سے تفصیلات بتاتے ہوئے پاکستان پیپلزپارٹی آزادکشمیر کے میڈیا ایڈوائزر شوکت جاوید نے کہا کہ کوہالہ، برارکوٹ، آزاد پتن، منگلا پل سمیت پاکستان اور آزادکشمیر کو ملانے والی شاہراؤں پر بے مثال یکجہتی اور عالمی برادری کی توجہ کیلئے انسانی ہاتھوں کی زنجیریں بنائی جائیں گی جن میں وفاقی ، آزادکشمیر اور صوبائی وزراء ، ممبران اسمبلی سمیت تمام مکاتب فکر کے زعماء شرکت کریں گے۔آزادکشمیر کے تمام ڈویژنل ، ضلع، سٹی، تحصیل مقامات پر عظیم الشان عوامی اجتماعات کا انعقاد کیا جائے گا۔ دارلحکومت مظفرآباد میں کشمیر لبریشن سیل کے زیر اہتمام اولڈ سیکرٹریٹ میں بڑا جلسہ عام ہو گاجس سے پاکستان و آزاد کشمیر کے سیاسی قائدین ، وزراء سیاسی مذہبی جماعتوں کے اکابرین خطاب کریں گے جس کے بعد شرکاء پیدل مارچ کرتے ہوئے اقوام متحدہ کے مشن دفتر میں جا کر سیکرٹری جنرل بانکی مون کے نام احتجاجی میمورنڈم پیش کریں گے۔راولپنڈی اسلام آباد اور چاروں صوبوں گلگت بلتستان کے علاوہ امریکہ ،برطانیہ ،یورپ ،کینیڈا، جرمنی ، برسلز، متحدہ عرب امارات سمیت دنیا بھر میں کشمیری پاکستانی عوام اتحاد و اتفاق کی قوت سے یوم یکجہتی کشمیر کے سلسلہ میں سفارتخانوں کے سامنے مظاہرے کر کے دھرنے دیں گے</TEXT>
