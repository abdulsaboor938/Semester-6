<DOCNO>2462346</DOCNO>
<HL>چیف جسٹس کو غیر فعال کئے جانے کیخلاف ملک بھر میں وکلاء اور اپوزیشن جماعتوں کا احتجاج، کراچی میں صحافیوں پر تشدد۔وفاقی دارالحکومت سمیت ملک بھر میں وکلاء کا عدالتی کارروائی کا بائیکاٹ، احتجاجی مظاہرے، دھرنے و بھوک ہڑتالی کیمپ، بار رومز پر سیاہ پرچم لہرائے گئے، سپریم کورٹ کے سامنے ٹائر نذر آتش، چیف جسٹس کی بحالی تک احتجاج جاری رکھنے کا عزم ۔بعض اپوزیشن جماعتوں کے کارکنوں کی جانب سے کفن پوش مظاہرے، خود کو زنجیروں سے جکڑ رکھا تھا ، حکومت نے سینکڑوں کارکنوں کو گرفتار کرلیا، اپوزیشن کا دعویٰ۔کسی بھی ناخوشگوار واقعے سے نمٹنے کیلئے انتہائی سخت حفاظتی انتظامات، ایف سی کو سٹینڈ بائی رکھا گیا۔عدلیہ کی آزادی کیلئے ہر قربانی دیں گے ، موجودہ حکمرانوں کو اب جانا ہو گا، اپوزیشن جماعتوں کے رہنماؤں قاضی حسین احمد، مولانا فضل الرحمان، امین فہیم و دیگرکا احتجاجی مظاہروں سے خطاب</HL>
<AUTHOR>اردو پوائنٹ</AUTHOR>
<DATELINE> Pakistan 2007-04-13 17:07:37+05</DATELINE>
<TEXT>اسلام آباد +لاہور+کراچی +کوئٹہ+پشاور(اردوپوائنٹ اخبار تازہ ترین13اپریل2007 ) سپریم جوڈیشل کونسل میں چیف جسٹس کے خلاف صدارتی ریفرنس کی سماعت کے موقع پر وکلاء اور اپوزیشن جماعتوں نے زبردست احتجاج کیا جس دوران وفاقی دارالحکومت اور چاروں صوبائی دارالحکومتوں سمیت ملک کے تمام شہروں میں احتجاجی ریلیاں نکالی گئیں، بعض سیاسی جماعتوں کے کارکنوں نے کفن پہن کر اور خودکو زنجیروں میں جکڑ کر حصہ لیا جبکہ وکلاء نے عدالتی کارروائی کا بائیکاٹ کیا، احتجاجی و بھوک ہڑتالی کیمپ لگائے اور دھرنے دیے جس سے مختلف شہروں میں ٹریفک بلاک رہی اور عوام کو شدید مشکلات کا سامنا کرنا پڑا۔ بار کے دفاتر کی عمارتوں پر سیاہ پرچم لہرائے گئے جبکہ کراچی میں مبینہ طور پر وکلاء نے صحافیوں کو تشدد کا نشانہ بنایا اور ایک کیمرہ مین کا کیمرہ توڑ دیا ، کپڑے پھاڑ دئیے۔ () جس کے بعد صحافیوں نے جلوس کی کارروائی کا بائیکاٹ کیا جبکہ اس معاملے پر وکلاء کے آپس میں گتھم گتھا ہونے کی اطلاعات ملی ہیں ۔ تاہم اس دوران کسی بھی ناخوشگوار واقعہ سے نمٹنے کیلئے سخت حفاظتی انتظامات کئے گئے تھے اور پولیس کی بھاری نفری تعینات تھی جبکہ ایف سی کو بھی سٹینڈ بائی رکھا گیا تھا ۔ مظاہرین نے حکومت کے خلاف زبردست نعرے بازی کرتے ہوئے چیف جسٹس کی فوری بحالی کا مطالبہ کیا ۔ تفصیلات کے مطابق جمعہ کو جسٹس افتخار محمد چوہدری کی سپریم جوڈیشل کونسل میں پیشی کے موقع پر وفاقی دارالحکومت سمیت ملک بھر میں چیف جسٹس کو غیر فعال کئے جانے کیخلاف وکلاء اور اپوزیشن جماعتوں نے احتجاج کیا جس دوران وکلاء نے عدالتوں کا مکمل بائیکاٹ کیاا جبکہ حتجاج دوران وکلاء اور اپوزیشن جماعتوں کی جانب سے احتجاجی مظاہرے کئے گئے اور ریلیاں نکالی گئیں، وکلاء نے ہڑتالی کیمپ لگائے اوردھرنے دیئے اس موقع پر پولیس کی بھاری نفری تعینات تھی وفاقی دارالحکومت میں سماعت کے موقع پر سخت حفاظتی انتظامات رکھے گئے تھے تاہم ماضی کی طرح اسلام آباد میں داخل ہونے والوں کو روکا نہیں گیا شاہراہ دستور  پریڈ گراؤنڈ جانے والے رستوں کو بند کیا گیاتھا جبکہ پارلیمنٹ لاجز کے داخلی گیٹوں کو بند کر کے جی بلاک کی جانب سے راستہ نکالا گیا سپریم کورٹ کے باہر سب سے پہلی ریلی پاکستان مسلم لیگ ن کے کارکنوں کی آئی جس کے بعد ریلیوں کا سلسلہ شروع ہو گیا متحدہ مجلس عمل  پاکستان پیپلز پارٹی  مسلم لیگ نواز  پاکستان تحریک انصاف  عوامی نیشنل پارٹی  عوامی تحریک سندھ  خاکسار تحریک  غیر سرکاری تنظیموں  وکلاء تنظیموں اور عام شہریوں نے مظاہرے میں شرکت کی سارا دن شاہراہ دستور میں رنگ برنگے جھنڈے لہرائے جاتے رہے اور حکومت مخالفت نعروں سے فضا گونجتی رہی اس موقع پر خطاب کرتے ہوئے پاکستان پیپلز پارٹی پارلیمنٹرین کے سربراہ مخدوم امین فہیم نے کہا کہ غیر فعال چیف جسٹس کی بحالی اور آئین کی بحالی تک پیپلز پارٹی اپنی جدوجہد جاری رکھے گی جنرل پرویز مشرف کے غیر آئینی او ر غیر قانونی اقدام کیخلاف احتجاج میں شدت پیدا ہو رہی ہے حکمرانوں کا یہ خیال کے سپریم جوڈیشل کونسل کے تحت لمبی لمبی تاریخوں کے بعد عوام کے احتجاج میں کمی آ جائے گی غلط ہے تمام اداروں کوتباہ کرنے کے بعد جنرل پرویز مشرف نے اب عدلیہ پر وار کیا ہے، پیپلز پارٹی عدلیہ کی حفاظت کیلئے ہر طرح کی قربانی دینے کے لئے تیار ہے، پاکستان کے عوام سڑکوں پر نکل آئے ہیں ، جنرل پرویز مشرف کو اب جانا ہوگا۔ پیپلز پارٹی نے ہر دور میں آمروں کا مقابلہ کیا ہے،عدلیہ بحران اب قومی مسئلہ بن چکا ہے، پیپلز پارٹی سے ڈیل کی باتیں حکومت کی افواہ ساز فیکٹریاں گھڑ رہی ہے تاکہ بجھتے چراغ کو کچھ لو مل سکے پیپلز پارٹی غیر فعال چیف جسٹس کے خلاف صدارتی ریفرنس کے اوپن ٹرائل کا خیر مقدم کریگی قاضی حسین احمد نے اپنے خطاب میں کہا کہ آج پاکستان ایک دوراہے پر کھڑا ہے فوجی حکمرانوں کے اقدامات کے باعث ملک اندرونی اور بیرونی طور پر خطرات میں گھر چکا ہے حکمرانوں نے ملک کو امریکہ کی کالونی بنا دیا ہے عدلیہ کی جنگ کسی ایک پارٹی یا شخصیت کی جنگ نہیں بلکہ ملک و قوم کی سلامتی کی جنگ ہے ہم ملک کو بچانے کیلئے جان تک وار دینے کے عزم سے میدان عمل میں نکلے ہیں انہوں نے کہا کہ ہم غیر فعال چیف جسٹس افتخار محمد چوہدری کے خلاف دائر صدارتی ریفرنس کے اوپن ٹرائل کا مطالبہ کرتے ہیں ہم اس بات کا اعلان بھی کرتے ہیں کہ ایم ایم اے چیف جسٹس کو غیر فعال کئے جانے کے غیر قانونی اور غیر آئینی اقدام کے خلاف روزانہ کی بنیاد پر سپریم کورٹ کے باہر عوامی عدالت لگایا کریگی انہوں نے کہا کہ چیف جسٹس کو جب تک بحال کر کے ملک میں شریعت کے نفاذ کا اعلان نہیں کیا جاتا ہماری جدوجہد جاری رہے گی قاضی حسین احمد نے کہا کہ ہم 1973کے آئین کی بحالی اور ملک میں مکمل جمہوریت کے قیام تک اپنی جدوجہد جاری رکھیں گے کسی جنرل کو آئندہ کبھی یہ موقع نہیں دیا جائے گا کہ وہ ملک پر حکومت کرے فوجیوں کا کام سیاست کرنا نہیں ملکی سرحدوں کی حفاظت کرنا ہے پاکستان مسلم لیگ نواز کے پارلیمانی لیڈر چوہدری نثار علی خان نے کہا کہ غیر فعال چیف جسٹس کی پیشیاں روز ہوں یا ہفتہ وار تمام اپوزیشن اسی طرح سپریم کورٹ کے باہر شاہراہ دستور پر موجود رہے گی اگر چیف جسٹس کو ڈنڈے کے زور پر نکالنے کی کوشش کی گئی تو فیصلہ گلی کوچوں میں ہو گا پاکستان تحریک انصاف کے سربراہ عمران خان نے کہا کہ اگر ریفرنس میں فیصلہ جسٹس افتخار محمد چوہدری کے خلاف ہوا تو پوری قوم سڑکوں پر ہو گی، ایم ایم اے کو بلوچستان حکومت سے نکلنا چاہیے ، پیپلز پارٹی کے متعلق اپوزیشن کے تحفظات ہیں انہیں دور ہونا چاہیے ، ساری سیاسی جماعتیں احتجاج میں شامل ہیں اس تحریک میں روز بروز قوت آئے گی قائد حزب اختلاف مولانا فضل الرحمان نے کہا کہ حکومت نے عوامی حقوق پر شب خون مارا ہے چیف جسٹس اور آئین کی بحالی اور عدلیہ کی آزادی تک ہم اپنی جدوجہد جاری رکھیں گے تمام اپوزیشن جماعتوں کی اس ایشو پر یکجہتی قابل ستائش ہے ہم ایک ہیں اور پاکستان کو امریکہ کی کالو نی نہیں بننے دیں گے سینئر وکیل اور سپریم کورٹ بار کے سابق صدر چوہدری اکرام ایڈووکیٹ نے کہا کہ آمریت کے خاتمہ اور عدلیہ کی آزادی تک احتجاج جاری رہے گا یہ تحریک پاکستان کو قائد اعظم کے حقیقی پاکستان بنانے تک جاری رہے گی ہم1973کے آئین کو بحال کرائیں گے کراچی میں صحافیوں پر حملے کی مذمت کرتے ہوئے انھوں نے کہا کہ وکلاء اور صحافیوں کو لڑانے کی سازشیں کی جا رہی ہیں پچھلی پیشی پر بھی یہی ہوا تھا اور آج بھی یہی ہوا ہے ہم حکومت کی اس سازش کو ناکام بنا دیں گے اس دوران شاہراہ دستور پر صدر پرویز مشرف کے پتلے اور ٹائر جلائے گئے جبکہ سیاسی جماعتوں کے کارکنوں نے خود کو علامتی طور پر زنجیروں سے باندھے رکھا اور کفن پہن کر احتجاجی مظاہرے کئے جڑواں شہروں کی وکلاء تنظیموں کے علاوہ پنجاب اور سرحد کی مختلف بار ایسوسی ایشنوں سے تعلق رکھنے والے وکلاء اور سیاسی جماعتوں کے کارکنوں نے جلوسوں کی شکل میں احتجاج میں شرکت کی راولپنڈی اور اسلام آباد کی ضلع کچہریوں میں مکمل بائیکاٹ کیا گیا پولیس کی جانب سے مظاہرین کے ساتھ نرمی کا رویہ برتا گیا جس کی وجہ سے کوئی ناخوشگوار واقعہ پیش نہیں آیا چیف جسٹس کو پیشی کیلئے جلوس کی شکل میں لایا اور لے جایا گیا ۔ جبکہ اسلام آباد میں سپریم کورٹ کے غیر فعال چیف جسٹس جسٹس افتخار محمد چوہدری کے حق میں اور معطلی کے خلاف ہو نے والے مظاہروں میں ماضی کے مقابلے میں مظاہرے میں شریک سیاسی جماعتوں کے کارکنوں کی تعداد کافی زیادہ ہے ۔مظاہر ے میں پیپلز پارٹی ،جماعت اسلا می ،جے یو آئی ف اور مسلم لیگ ن کے جھنڈے نمایاں طور پر دیکھے گئے ۔مظاہرین سپریم کورٹ کی عمارت کے بالکل سامنے جمع تھے ۔ ادھر سیاسی جماعتوں کے رہنماوٴں نے دعویٰ کیاہے کہ اسلا م آباد کی طرف آنے والے ان کے سینکڑوں کارکنوں کو گرفتار کر لیا گیا ۔ انہوں نے مزید دعویٰ کیا کہ اگر گرفتاریاں نہ ہو تیں تو مظاہرے میں شریک افراد کی تعداد کہیں زیادہ ہو تی ۔ سپریم کورٹ آف پاکستان کے غیر فعال چیف جسٹس افتخار محمد چوہدری کے خلاف صدراتی ریفرنس کی سماعت کے موقع پر سیکورٹی کے سخت انتظامات کئے گئے ۔ اسلام آباد میں قانون نافذ کرنے والے اداروں کے اہلکاروں کی اضافی نفری تعینات کی گئی تھی جبکہ ایف سی کو اسٹینڈ بائی رکھا گیا تھا۔جگہ جگہ پولیس نے رکاوٹیں کھڑی کر کے ناکہ بندی کر رکھی تھی ۔ادہر اسلام آباد کے داخلی راستوں کی سخت نگرانی کی گئی دارلحکومت میں ٹریفک کو بحال رکھنے کے لئے الگ منصوبہ بنایا گیا تھا ۔ دوسری جانب کراچی میں وکلا ء کے ایم جناح روڈ پر نکالے جانے والے جلوس میں ڈنڈہ برداروکلاء نے صحافیوں پر حملہ کر دیا اور ان کو تشدد کو نشانہ بنایا ۔ ایک ٹی وی چینل کے مطابق حملہ آور وکلاء کا تعلق کراچی بار ایوسی ایشن سے ہے اور ان کے ناموں کا پتہ چلا لیا گیا ہے ۔صحا فیوں نے وکلاء کی پر تشدد کارروائی کے بعد جلوس کی کوریج کا بائیکاٹ کیا جبکہ ایک نجی ٹی وی چینل سے گفتگو کرتے ہوئے سپریم کورٹ بار ایسوسی ایشن اور سیاسی جماعتوں کے رہنماوٴں نے اس افسوسناک واقعہ کے پرزوار الفاظ میں مذمت کی ہے ۔ اطلاعات میں کہا گیا ہے کہ ڈنڈہ برداروکلاء کو اعتراض تھا کہ جلوس کے آگے چلنے والے صحافی اور کیمرا مین جلوس کا راستہ روک رہے تھے ۔ اطلاعات کے مطابق وکلاء اس معاملے پر آپس میں بھی گتھم گتھا ہو ئے ۔اس دوران ایک کیمرہ مین کا کیمرہ بھی توڑ دیا گیا اور اس کے کپڑے پھاڑ دیئے گئے ۔تشدد کرنے والے وکلاء کا موقف تھا کہ وہ احتجاج کی میڈیا کوریج نہیں چاہتے۔ صحافیوں پر تشدد کے بعد کچھ وکلاء احتجاجاً ریلی سے واپس چلے گئے ۔ ادہر لاہو رمیں پنجاب بھر کے وکلاء نے چیف جسٹس پاکستان افتخار محمد چوہدری کو غیر فعال کئے جانے کے خلاف پنجاب بھر میں عدالتوں کا مکمل بائیکاٹ کیا ،احتجاجی ریلیاں نکالیں اور بھوک ہڑتالی کیمپ لگائے۔ چنیوٹ میں وکلا نے احتجاجی جلوس نکالا جس سے لاہور سرگودھا روڈ پر ٹریفک بلاک ہو گئی۔ شیخوپورہ، گوجرانوالہ، وزیرآباد، گجرات، لالہ موسیٰ، جہلم، حافظ آباد، پنڈی بھٹیاں، قصور، چونیاں،ملک وال، سرگودھا، پاک پتن،عارف والا،ساہیوال،اوکاڑہ،سیالکوٹ،ڈسکہ، نارووال، شکر گڑھ اور کامونکی میں بھی وکلاء نے مکمل ہڑتال کی اور احتجاجی جلوس نکالے۔ وکلا ء نے بازووٴں پر سیاہ پٹیاں باندھ رکھی تھیں۔بار رومز کی عمارتوں پر سیاہ پرچم لہرائے گئے۔ مختلف شہروں کے بار رومز میں بھوک ہڑتالی کیمپ لگائے گئے۔ صدارتی ریفرنس کی سماعت کے موقع پر لاہور میں وکلا ء نے عدالتوں کابائیکاٹ کیا اور ریلی نکالی ۔ وکلاء کا جلوس ایوان عدل سے مال روڈ کی طرف روانہ ہوا ۔ اس موقع پر وکلاء نے ہاتھوں میں بینرز اور پلے کارڈ اٹھا رکھے تھے ۔ اور انہوں نے پنجاب اسمبلی کے سامنے دھرنا دیا اور وہاں حکومت کی حمایت میں لگائے گئے بینرز اتار کر نذر آتش کر دئیے اور حکومت کے خلاف زبردست نعرے بازی کی۔ اس موقع پر پولیس اور قانون نافذ کرنے والے دیگر اداروں کی بھاری نفری موجود تھی تاہم کوئی ناخوشگوار واقعہ پیش نہیں آیا۔ جبکہ ایک نجی ٹی وی چینل کے مطابق لاہور میں وکلا ء اور اپوزیشن جماعتوں نے مال روڈ پر احتجاج کے لئے حکومت کے ساتھ ضابطہ اخلاق طے کر لیا تھا ۔ حکومتی ذرائع کے مطابق مال روڈ پر دفعہ144 میں نرمی کر دی گئی تھی ۔ریفرنس کی سماعت کے موقع پرایم ایم اے ناصر باغ سے ،لاہور بار کے وکلا ء ایوان عدل سے جبکہ پیپلز پارٹی کے کارکن اور ہائی کورٹ بارکے وکلا ء جی پی او چوک میں اکھٹا ہو نے کے بعد پنجاب اسمبلی چوک تک مظاہرہ کریں گے۔ دوسری طرف حکومت پنجاب کے ترجمان نے بتایا کہ اگر وکلا ء اور اپوزیشن جماعتوں نے ضابطہ اخلاق کی خلاف ورزی کی تو ان کے خلاف سخت کارروائی کی جائے گی۔ جبکہ چیف جسٹس کو غیر فعال کرنے کے صدارتی فیصلے کیخلاف کوئٹہ سمیت پشین‘ لورالائی ‘ ژوب‘ مستونگ‘ نصیرآباد‘ جعفرآباد‘ نوشکی‘ خضدار‘ قلات‘ پنجگور‘ تربت ‘ گوادر اور دیگر شہروں میں وکلاء نے احتجاج کرتے ہوئے عدالتوں کا مکمل بائیکاٹ کیا اور احتجاجی مظاہرے اور ریلیاں منعقد کیں۔ کوئٹہ میں پانچ وکلاء نے ضلع کچہری میں علامتی بھوک ہڑتال میں حصہ لیا۔جبکہ گیارہ بجے ڈسٹرکٹ کورٹ سے احتجاجی ریلی نکالی گئی۔ریلی کے شرکاء بلوچستان ہائی کورٹ بار ایسوسی ایشن کے صدر ہادی شکیل احمد ایڈووکیٹ ‘سینیٹر کامران مرتضی ایڈووکیٹ‘ راجہ رب نواز ایڈووکیٹ اور دیگر وکلاء کی قیادت میں شاہراہ عدالت ‘شاہراہ اقبال اورمیزان چوک پر گشت کرتے ہوئے منان چوک پر پہنچے جہاں احتجاجی وکلاء نے انسانی زنجیر بنائی اور احتجاجی دھرنا دیا ۔ اس موقع پر وکلاء نے ”گو مشرف گو‘افتخار چوہدری کو بحال کرو‘ آمریت مردہ باد‘ جمہوریت زندہ باد“ کے نعرے لگائے۔جسکے بعد وکلاء نے دوبارہ ڈسٹرکٹ کورٹ تک مارچ کیا اور پرامن طور پر منتشر ہوگئے۔جبکہ وکلاء کے بائیکاٹ سے عدالتوں میں کوئی کارروائی نہ ہونے کی وجہ سے دور دراز سے آئے ہوئے سائلین کو مشکلات کا سامنا کرنا پڑا۔ جبکہ ملک بھر کی طرح پشاور میں بھی غیرفعا ل چیف جسٹس کی سپریم جوڈیشل کونسل میں پانچویں پیشی کے موقع پر وکلاء برادری نے عدالتوں کا بائیکاٹ کرتے ہوئے احتجاجی مظاہرہ کیا اورمطالبہ کیا کہ وفاقی وزیر قانون وصی ظفر اوراٹارنی جنرل کوفوری طورپر برطرف کیا جائے اورریفرنس کی سماعت تاریخیں دینے کی بجائے روزانہ کی جائے۔ دوسری جانب پشاورہائی کورٹ کے بارروم میں اس سلسلے میں وکلاء برادری کا ایک اجلاس منعقد ہوا جس میں پشاورہائی کورٹ بارایسوسی ایشن اورڈسٹرکٹ بارایسوسی ایشن کے وکلاء نے بھرپور شرکت کی ۔اجلاس کی صدارت پشاور ہائی کورٹ بار ایسوسی ایشن کے جنرل سیکرٹری اشتیاق ابراہیم نے کی۔ اجلاس میں ہائی کورٹ بار کے نائب صدر عبدالفیاض خان ایڈووکیٹ، بیرسٹرباچا،ملاکنڈڈسٹرکٹ بار کے صدر محمدشیرین ایڈووکیٹ،طہارخان ایڈووکیٹ ،پیرفدامحمدایڈووکیٹ اوردیگر وکلاء نے خطاب کیا۔ اجلاس سے خطاب کرتے ہوئے مقررین نے کہا کہ چیف جسٹس افتخارمحمدچوہدری کو عہدے سے ہٹانے کااقدام غیرقانونی اورغیرآئینی ہے ۔انہوں نے کہا کہ کوئی بھی آرمی چیف کسی چیف جسٹس کے خلاف ریفرنس دائر کرنے کااختیارنہیں رکھتا ۔انہوں نے کہا کہ وکلاء کی تحریک جاری رہے گی ۔ یہ ملک وکلاء نے بنایا ہے اوراسکی حفاظت بھی وکلاء ہی کریں گے ۔انھوں نے کہا کہ ہماراملک ایک آزاد ملک ہے لیکن اس میں آزادی نام کی کوئی چیز نہیں ہے کیونکہ ہرفیصلہ غیروں کے اشارے پر ہورہا ہے ۔ انہوں نے فاٹا میں جاری کشیدگی کی طرف اشارہ کرتے ہوئے کہا کہ پارہ چنار اوردوسری قبائلی ایجنسیوں میں آج جوقتل عام ہورہا ہے اس کی ذمہ دار حکومت ہے۔ حکمران پنجا ب کے مختلف علاقوں میں جلسے منعقد کرتے ہیں اوروہاں پر کروڑوں روپے کے فنڈز کے اعلانات کرتے ہیں لیکن صوبہ سرحدکانام ہی نہیں لیتے۔ اس دوران بار کے نائب صدر عبدالفیاض خان نے مطالبہ کیا کہ جنرل مشرف جلدازجلد چیف جسٹس کے خلاف ریفرنس واپس کرکے ان کوبحال کریں انہوں نے کہا کہ اگر ہم بھوک وپیاس سے مربھی جائیں توبھی ہماری یہ تحریک جاری رہے گی اوروکلاء برادری پیچھے نہیں ہٹے گی۔ مقررین نے مطالبہ کیا کہ چیف جسٹس افتخار محمد چودھری کے ریفرنس کی سماعت روزانہ کی جائے۔ اجلاس کے اختتام پر پشاورہائی کورٹ بارایسوسی ایشن اور پشاور ڈسٹرکٹ بار ایسوسی ایشن کے تمام وکلاء نے ہائی کورٹ کے مین گیٹ سے کرسپریم کورٹ پشاور سرکٹ تک احتجاجی جلوس نکالا ۔اس موقع پروکلاء نے ہاتھوں میں پلے کارڈزاوربینرزاٹھا رکھے تھے جبکہ حکومت اور جنرل پرویز مشرف کے خلاف شدید نعرہ بازی گئی ۔وکلاء نے جی ٹی روڈکو بھی کچھ دیر کے لئے بلاک کئے اور بعدازاں پر امن طور پر منتشر ہو گئے۔</TEXT>
