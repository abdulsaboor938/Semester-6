<DOCNO>2015519</DOCNO>
<HL>واپڈا کی نجکاری کے خلاف ملازمین کی ہڑتال، لاہور میں ریلی، وزیر اعلیٰ ہائوس کے باہر دھرنا</HL>
<AUTHOR>نوائے وقت</AUTHOR>
<DATELINE> Pakistan 2015-03-04 02:57:11+05</DATELINE>
<TEXT>لاہور (نیوز رپورٹر+ نمائندگان+ ایجنسیاں) واپڈا کی مجوزہ نجکاری کیخلاف لاہور سمیت ملک کے مختلف شہروں میں ملازمین کی ہڑتال رہی۔ انہوں نے جلوس اور ریلیاں نکالیں اور دفاتر کی تالہ بندی کی۔ تفصیلات کے مطابق لاہور میں واپڈا ہائیڈرو الیکٹرک سنٹر لیبر یونین کے سیکرٹری جنرل خورشید احمد کی قیادت میں واپڈا ملازمین نے لاہور پریس کلب سے مال روڈ تک احتجاجی ریلی نکالی‘ وزیراعلیٰ ہائوس سیون کلب روڈ کے باہر احتجاجی دھرنے میں شرکاء نے 24مارچ تک واپڈا کی مجوزہ نجکاری کا فیصلہ واپس نہ لئے جانے کی صورت میں ملک بھر میں بجلی کی بندش اور مکمل ہڑتال کی دھمکی دیدی۔ شرکاء ’’نجکاری نہ منظور ‘‘کے نعرے لگاتے رہے۔ اس موقع پر خطاب کرتے ہوئے خورشید احمد نے کہاکہ واپڈا کی نجکاری کو کسی بھی صورت قبول نہیں کیا جائے گا کیونکہ لاکھوں خاندان بے روزگار ہو جائیںگے اور اگر حکومت نے نجکاری کی کوشش کی تو ہم کسی بھی صورت پُرامن نہیں رہیںگے اور بھرپور احتجاج کیا جائے گا۔ انہوں نے کہاکہ 24مارچ کو نجکاری کے معاملے پر حکومت سے مذاکرات ہونے ہیں اور اگر یہ مذاکرات ناکام ہوئے تو ہم نہ صرف ملک گیر ہڑتال کریںگے۔ دریں اثناء واپڈا ملازمین کے احتجاج کے باعث لیسکو کے فیلڈ دفاتر بند رہے، ایکسین ، ایس ڈی اوز دفاتر میں موجود نہیں تھے جس کے باعث صارفین خوار ہوتے رہے۔ لیسکو کے لائن مین ،لائن سپرنٹنڈنٹ میٹر ریڈر، میٹر انسپکٹرز اور دیگر کلیریکل سٹاف نے احتجاج کی آڑ میں دفتر آنا پسند ہی نہیں کیا جبکہ جو سٹاف دفتر آیا ہو بھی حاضری لگاکر ریلی میں شریک ہو گیا۔ گوجرانوالہ سے نمائندہ خصوصی کے مطابق گیپکو کی نجکاری کے خلاف ملازمین نے گیپکو آفس کی تالہ بندی کرتے ہوئے دھرنا دیا اور حکومت کے خلاف شدید نعرے بازی کی۔ مظاہرین نے ہاتھوں میںسرخ جھنڈے اور بینرز بھی اٹھا رکھے تھے جن پر ان کے مطالبات درج تھے، سی بی اے یونین کے صدر اقبال ڈار اور سیکرٹری ولی الرحمن ڈارنے مظاہرین سے خطاب کرتے ہوئے کہا کہ ہم نے حکومت سے بار ہا اپیل کی کہ واپڈا کی نجکاری کرنے کی بجائے ہم سے مذاکرات کریں اور اس میں اصلاحات لائیں کیونکہ یہ واحد محکمہ ہے جو فائدے میں جا رہا ہے۔ اس موقع پر مظاہرین نے نجکاری نامنظور کے نعرے بھی لگائے۔ نارووال سے نامہ نگار کے مطابق واپڈا ہائیڈرو الیکٹرک لیبر یونین ضلع نارووال نے ضلع میں واپڈا کی نجکاری کے خلاف دفاتر کی تالا بندی کی اور احتجاجی کیمپ لگایا، ہڑتال کی وجہ سے مکمل طور پر ریڈنگ اور بلنگ بند کر دی گئی، ہڑتال کی وجہ سے ضلع بھر سے آئے سائلیں کو مشکلات کا سامنا کرنا پڑا، زونل چیئرمین یونین نارووال سرکل الیاس بٹ نے خطاب کرتے ہوئے کہاکہ حکومت واپڈاکی نج کاری کر کے ملازمین کا معاشی قتل کرنا چاہتی ہے، حکومت اپنی شہ خرچیاں ختم کرکے ملک کو بحرانوں سے نکالنے کے لئے عملاً اقدامات کرے۔ خانقاہ ڈوگراں سے نامہ نگار کے مطابق نجکاری کے خلاف واپڈا سب ڈویژن خانقاہ ڈوگراں کے دفتر کو ہائیڈرو الیکٹرک یونین کے عہدیداروں نے تالے لگا دیئے۔ زونل چیئر مین حاجی یونس اور ڈویژنل چیئرمین واجد علی شاہ کی کال پر مقامی چیئر مین یونین بختیار علی، وائس چیئرمین وسیم اور سیکرٹری محمد اشرف کی قیادت میں لیسکو سٹاف نجکاری کے خلاف احتجاج کے لئے لاہور چل گئے۔ روانگی کے موقع پر انہوں نے کہاکہ حکمران سرکاری محکموں کو اونے پونے داموں میں فروخت کر کے انکا بیڑہ غرق کر رہے ہیں۔ جس کی ہرگز اجازت نہیں دی جائے گی۔ حافظ آباد سے نمائندہ نوائے وقت کے مطابق حافظ آباد میں واپڈا ملازمین نے نجکاری کے خلاف ضلع بھر کے واپڈہ دفاتر کی تالہ بندی کرتے ہوئے یہاں چک چٹھہ میں احتجاجی ریلی نکالی جس کی قیادت واپڈا ہائیڈروالیکٹرک ورکرز یونین کے زونل چیئرمین ملک شفقت اعوان اور زونل سیکرٹری عبد الرزاق مغل نے کی۔ اس موقع پر واپڈا ملازمین نے نجکاری کے خلاف سخت نعرہ بازی کرتے ہوئے کہا کہ واپڈا فیڈریشن پاکستان کی علامت ہے جسے کی نجکاری وہ کسی صورت قبول نہیں کرینگے۔ کامونکے سے نامہ نگار کے مطابق نج کار کے خلاف واپڈا سب ڈویژن کے تمام ملازمین نے دفاتر کی تالابندی کرکے شدید احتجاج کیا اور روڈ بلاک کرکے حکومت کے خلاف شدید نعرہ بازی کی۔ اس موقع پر پاکستان واپڈا ہائیڈرو الیکٹرک ورکرز کے ڈویژنل چیئرمین عبدالرزاق گجر نے نج کاری کو ملازمین اور صافرین کے خلاف سازش قرار دیا۔ انہوں نے کہاکہ جہاں ملازمین اس سے متاثر ہونگے وہاں صارفین کو بھی مہنگے داموں بجلی خریدنا پڑے گی۔ واہنڈو سے نامہ نگار کے مطابق واپڈا کی نجکاری کیخلاف سب ڈویژن کے اہلکاروں نے احتجاجی مظاہرہ اور دفاتر کی تالہ بندی کی۔ اسکے علاوہ فیصل آباد، جھنگ ، پیرمحل، ٹوبہ ٹیک سنگھ، عارفوالا، بوریوالا، ساہیوال، اوکاڑہ، سکھر، حیدر آباد اور کوئہٹ میں بھی واپڈا ملازمین نے واپڈا دفاتر کی تالہ بندی کی اور جلوس نکالے۔</TEXT>
