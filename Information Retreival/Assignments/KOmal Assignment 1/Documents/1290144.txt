<DOCNO>1290144</DOCNO>
<HL>انسانی اسمگلنگ:بڑا مسئلہ</HL>
<AUTHOR>روزنامہ جنگ</AUTHOR>
<DATELINE> Pakistan 2017-11-27 05:11:00+05</DATELINE>
<TEXT>اقوام متحدہ میں پاکستان کی مستقل مندوب ڈاکٹر ملیحہ لودھی نے انسانی اسمگلنگ کی روک تھام کیلئے ممالک کے مابین تعاون بڑھانے کی ضرورت پر زور دیتے ہوئے بجا طور پر اس بات کی نشاندہی کی ہے کہ امیر اور غریب کے درمیان بڑھتے فرق، آپس کے تنازعات اور اقتصادی ناہمواریوں سے انسانی اسمگلروں نے ناجائز فائدہ اٹھایا ہے۔اقوام متحدہ کی 15رکنی سلامتی کونسل میں”تنازعات کی صورت حال میں ٹریفکنگ ان پر سنز“ سے متعلق بحث میں حصہ لیتے ہوئے انہوں نے لیبیا میں افریقی تارکین وطن کو غلاموں کے طور پر استعمال کئے جانے کی مذمت کرتے ہوئے اس بات کا اظہار کیا کہ بین الاقوامی برادری کو اس لعنت کے خلاف جدوجہد کرنی چاہئے۔ مواصلاتی ذرائع کی بے مثال سہولیات اور ٹرانسپورٹیشن کا انسانی اسمگلروں اور دہشت گردوں نے بھرپور فائدہ اٹھایا ہے۔ گزشتہ دنوں تربت بلوچستان میں بیرون ملک اسمگل کئے جانے والے 20افراد کے قتل کا اندوہناک واقعہ بھی اسی سلسلے کی ایک کڑی بیان کی جارہی ہے۔ اسمگلنگ کی عالمی مارکیٹ میں خرید وفروخت کئے گئے افراد کو دہشت گردی اور غلامی کیلئےپر استعمال کیا جاتا ہے اور ان کے جسموں سے اعضاء نکال کر انہیں بیچنے کا انسانیت سوز کاروبار بھی۔ یہ صورت حال ایک مہذب زمانے میں انسانیت کی انتہائی تذلیل ہے۔ پاکستانی مندوب نے اقوام متحدہ میں تیزی سے پھیلتے ہوئے اس نازک مسئلہ کو دنیا کے سامنے موثر طریقے سے پیش کیا ہے۔ بین الاقوامی پولیس (انٹرپول) اس سلسلہ میں متحرک ہے اور اس نے گزشتہ چند روز میں مختلف افریقی ممالک میں کئی کارروائیوں کے دوران انسانی اسمگلنگ میں ملوث چالیس افراد کو گرفتار کرکے ان کی قید سے 500افراد کو رہائی دلائی۔ پاکستانی مندوب نے اقوام متحدہ میں انسانی اسمگلنگ کے حوالے سے جن عوامل کا ذکر کیا، اسے سنجیدگی سے لیا جانا چاہئے۔ عالمی برادری کو بھی چاہئے کہ اس مشترکہ مسئلے کا جلد از جلد کوئی موثر حل تلاش کرے۔</TEXT>
