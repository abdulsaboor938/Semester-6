<DOCNO>954193</DOCNO>
<HL>کئی را‘‘ایجنٹ منحرف ہو کر دوسرے ممالک جا چکے ہیں:بھارتی جریدہ</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-31 10:03:00+05</DATELINE>
<TEXT>کراچی.......بھارت کی خفیہ ایجنسی را کے ناراض ایجنٹ کئی برسوں سے خاموشی کے ساتھ دوسرے ملکوں میں رہ رہے ہیں۔ کم از کم 9ایجنٹ ایسے سامنے آچکے ہیں جنہوں نے وفاداری تبدیل کر کے امریکا اور برطانیہ کی شہریت اختیار کی۔ یہ ضمیر کی آواز ہے یا غلط کاموں پراحساس شرمندگی، بھارت کے ایسے کئی ایجنٹس جو سرکاری ہدایات پر عمل کرتے ہوئے پاکستان سمیت دنیا کے مختلف ملکوں میں امن و امان کی صورتحال خراب کر تے رہے، اب بھارت سے باہر گمنامی کی زندگی گزار رہے ہیں ۔بھارت کے مقامی جریدے آؤٹ لک کی ایک رپورٹ کے مطابق را ایجنٹ رابندر سنگھ نے منحرف ہوکر امریکا کی شہریت حاصل کی ، رابندر سی آئی اے کا جاسوس بن گیا اور را کی نگرانی کے باوجودامریکا فرار ہوگیا۔اسی طرح بھارت کے لئے جاسوسی کرنے والے بی آر بچر نامی ایک سینئیر فیلڈ آفیسر لندن میں لاپتہ ہوگئے۔ میجر آر ایس سونی جو را میں پاکستان ڈیسک پر انڈر سیکرٹری تھے ۔ 1980 ءکی دہائی میں سب چھوڑ چھاڑ کر کینیڈا چلے گئے ۔شمشیر سنگھ مہاراج کمار جو اسلام آباد کے علاوہ بینکاک اور کینیڈا میں بھی تعینات رہے ریٹائرمنٹ کے بعد کینیڈا منتقل ہوگئے، اشوک ساٹھی ایران میں بھارت کے واحد قونصلر رہے، قونصل خانے میں آتشزدگی کے بعد غائب ہوگئے اور اب خیال کیا جاتا ہے کہ وہ خفیہ طور پر کینیڈا میں مقیم ہیں۔اسی طرح را کے کئی ایک افسران کے بارے میں کہا جاتا ہے کہ انہوں نے اپنی ہی ایجنسی سے انحراف کرتے ہوئے ان ممالک اور انکی ایجنسیز کی وفاداریاں اختیار کر لیں جہاں انہیں تعینات کیا گیا تھا۔</TEXT>
