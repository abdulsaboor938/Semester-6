<DOCNO>2114837</DOCNO>
<HL>مولانا شمس الرحمن کے قتل کیخلاف اہلسنّت و الجماعت کے ملک گیر مظاہرے، ریلیاں</HL>
<AUTHOR>نوائے وقت</AUTHOR>
<DATELINE> Pakistan 2013-12-14 03:00:33+05</DATELINE>
<TEXT>لاہور (خصوصی نامہ نگار + نوائے وقت نیوز + نمائندگان)اہلسنّت والجماعت نے مولانا شمس الرحمن معاویہ کے قتل کیخلاف جمعہ کو ملک بھر میں یوم احتجاج منایا۔اس سلسلہ میں لاہور سمیت اسلام آباد، پشاور، کوئٹہ، ملتان، جھنگ، صادق آباد، رحیم یار خان، کراچی ، سکھر، حیدر آباد، کشمیر، گلگت بلتستان و دیگر چھوٹے بڑے شہروںمیں پرامن احتجاجی مظاہرے کئے گئے اور ریلیاں نکالی گئیں۔ لاہور پریس کلب کے سامنے ہونیوالے احتجاجی مظاہرے سے خطاب کرتے ہوئے اہلسنت والجماعت کے سربراہ علامہ محمد احمد لدھیانوی، مولانا حسین احمد، محمد جمیل معاویہ، قاری عثمان قاسمی اور دیگر رہنماوں نے خطاب کیا۔ علامہ محمد احمد لدھیانوی نے کہاکہ مولانا شمس الرحمن معاویہ کا قتل انصاف اور امن کا قتل ہے ،ایسا کرنیوالے محب وطن نہیں ہوسکتے، وطن عزیز میں علماء کے قتل عام میں بیرونی قوتیں ملوث ہیں۔ حکومت اور انتظامیہ کا رویہ مایوس کن ہے۔ اگر ہمارے رہنمائوں اور کارکنوں کو تحفظ فراہم نہ کیا گیا تو ہم اپنی امن پالیسی چھوڑنے پر مجبور ہوجائیں گے۔ اگر قاتل گرفتار نہ ہوئے تو 15دسمبر کو مجلس عاملہ کے اجلاس میں آئندہ کے لائحہ عمل کا اعلان کریں گے۔حافظ آباد سے نمائندہ نوا ئے وقت کے مطابق حافظ آباد اور ڈھینگرانوالی میں اہلسنت والجماعت نے دو الگ الگ احتجاجی ریلیاں نکالیں اور مظاہرے کئے۔ جامع مسجد قدیم سے شروع ہونیوالی ریلی کی قیادت ضلعی صدر ملک اختر نے کی۔دوسری ریلی ڈھینگرانوالی میں نکالی گئی جس کی قیادت رانا محمد جمشید تبسم نے کی۔شیخوپورہ سے نامہ نگار خصوصی کے مطابق سول کوارٹر روڈ سے احتجاجی ریلی نکالی گئی جو لاہور روڈ جناح پارک کے قریب آکر احتجاجی دھرنے کی شکل اختیار کرگئی جس سے لاہور روڈ کی ٹریفک بلاک ہوگئی۔ اس موقع پر حافظ اشفاق گجر نے خطاب کرتے ہوئے حکومت سے مطالبہ کیا کہ مولانا شمس الرحمن کے قاتلوں کو فی الفور گرفتار کیا جائے۔ علاو ازیں چنیوٹ، سرگودھا، منڈی بہائو الدین، ساہیوال، اوکاڑہ، گکھڑ منڈی اور دیگر شہروں میں بھی احتجاجی مظاہرے کئے گئے اور ریلیاں نکالی گئیں۔ گوجرانوالہ سے نمائندہ خصوصی کے مطابق کارکنوں نے جی ٹی روڈ بلاک کرکے احتجاجی مظاہرہ کیا اور ریلی نکالی۔ جماعت اہلسنّت کے کارکنوں نے شیرانوالہ باغ جی ٹی روڈ بلاک کرکے شمس الرحمن معاویہ کے قاتلوں کی عدم گرفتاری کیخلاف احتجاجی مظاہرہ کیا اور حکومت کیخلاف نعر ے بازی کی۔</TEXT>
