<DOCNO>2123460</DOCNO>
<HL>رواں برس قتل، ڈکیتی اور دیگر جرائم کے ساتھ بچوں کے اغوا کی شرح میں اضافہ</HL>
<AUTHOR>نوائے وقت</AUTHOR>
<DATELINE> Pakistan 2013-11-12 04:15:21+05</DATELINE>
<TEXT>لاہور (شہزادہ خالد) رواں سال قتل و ڈکیتی سمیت دیگر جرائم میں اضافے کے ساتھ ساتھ بچوں کے اغوا، لا پتہ ہونے کی شرح میں بھی اضافہ ہوا۔ 2013ء میں 358 بچوں کی گمشدگی کے واقعات سامنے آئے۔ گذشتہ برس 313 بچوں کے لاپتہ ہونے کے کیس رپورٹ ہوئے۔ اعداد و شمار کے مطابق جنوری 2012ء میں 19، فروری میں 21، مارچ میں 17، اپریل میں 23، مئی میں 27، جون میں 29، جولائی میں 32، اگست میں سب سے زیادہ 40، ستمبر میں 24، اکتوبر میں 28، نومبر میں 31 اور دسمبر 2012ء میں 22 بچے لاپتہ ہوئے۔ ان بچوں کو اغوا برائے تاوان، بھکاری بنانے، بیرون ملک سمگل کرنے، جبری مشقت یا زیادتی کے لئے اغوا کیا گیا۔ کچھ بے اولاد حضرات نے ہسپتالوں سے نوزائیدہ بچوں کو اغوا کرایا۔ اغوا کئے جانے والے بچوں کو زیادہ تر بھکاری بنایا جاتا ہے۔ قبضہ مافیا، بھتہ مافیا کے ساتھ ساتھ بھکاری مافیا کے ہاتھ بھی لمبے ہوتے جا رہے ہیں۔ سنجیدہ حلقوں کا کہنا ہے کہ بچوں کے اغوا جیسے انتہائی سنگین جرائم پر قابو پانے کے لئے حکومت کو سپیشل فورس بنانی چاہئے۔ چیف جسٹس آف پاکستان افتخار محمد چودھری کو لاپتہ افراد کیس کے ساتھ ساتھ لاپتہ بچوں کے معاملے کا بھی نوٹس لینا چاہئے۔ لاپتہ بچوں کی بازیابی کے لئے کوتاہی کرنے والے پولیس اہلکاروں کو عبرتناک سزا دی جائے۔</TEXT>
