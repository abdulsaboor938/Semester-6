<DOCNO>2565904</DOCNO>
<HL>سانحہ داتا دربار : ملک بھر میں یوم سوگ ، مختلف شہروں میں جزوی ہڑتال،مذہبی و سیاسی جماعتوں کے احتجاجی مظاہرے،وکلاء کا عدالتی بائیکاٹ</HL>
<AUTHOR>اردو پوائنٹ</AUTHOR>
<DATELINE> Pakistan 2010-07-03 13:56:16+05</DATELINE>
<TEXT>لاہور(اُردوپوائنٹ اخبارتازہ ترین۔3 جولائی۔2010ء) سانحہ داتا دربار کے خلاف ملک بھر میں یوم سوگ منایا جا رہا ہے۔ لاہور سمیت پنجاب کے مختلف شہروں میں مکمل شٹر ڈاون ہڑتال ہے۔ مذہبی و سیاسی جماعتوں نے مظاہرے کئے اور احتجاجی ریلیاں نکالیں، جبکہ وکلاء نے مکمل عدالتی بائیکاٹ کیا۔سانحہ کے خلاف قومی تاجر اتحاد اور مسلم لیگ ن نےتین روزہ سوگ منانے کا اعلان کیا گیا ہے، جبکہ سنی اتحاد کونسل نے بھی آج ملک بھر میں شٹر ڈائون ہڑتال کی اپیل کی تھی۔ گوجرانوالہ، فیصل آباد، سیالکوٹ، ملتان، حافظ آباد، بھکر، ڈسکہ، میانوالی، شیخوپورہ،ملکوال،مریدکے، خوشاب اور خانیوال سمیت مختلف شہروں میں مذہبی و سیاسی تنظیموں کے زیراہتمام احتجاجی ریلیاں نکالی جارہی ہیں۔ مظاہرین کا کہنا ہے کہ حکومت واقعے میں ملوث افراد کو بے نقاب کرے اور انہیں کڑی سزا دی جائے۔ () کراچی میں متحدہ قومی مومنٹ کی اپیل پر یوم سوگ منایا جارہا ہے۔ کراچی ٹرانسپورٹ اتحاد نے بھی سنی اتحاد کونسل کی ہڑتال کی حمایت کی ہے۔صبح سویرے سڑکوں پر ٹریفک برائے نام تھا تام وقت گزرنے کے ساتھ ساتھ پبلک ٹرانسپورٹ میں کچھ اضافہ ہوا ہے۔ مرکزی بازار جزوی طور پر بند ہیں، جامعہ کراچی میں آج ہونے والے امتحانات ملتوی کر دیے گئے ہیں۔ کراچی کے علاوہ سندھ بھر میں احتجاجی بینر آویزاں کئے گئے ہیں۔سکھر میں بھی جزوی ہڑتال ہے۔ جبکہ حیدرآباد میں شٹر ڈاؤن ہے، شاہی بازار، ریشم گلی، جامع کلاتھ مارکٹ سمیت اہم تجارتی مراکز مکمل طور پر بند ہیں ۔اندروں سندھ مختلف شہروں میں سیاسی و مذہبی تنظیموں کے تحت ریلیاں نکالی گئیں۔ مظاہرین نے حملہ آوروں کے سرپرستوں کی گرفتاری کا مطالبہ کیا۔ حکومت نے کسی بھی ناخوشگوار واقعے سے نمٹنے کے لئے خصوصی انتظامات کئے ہیں۔</TEXT>
