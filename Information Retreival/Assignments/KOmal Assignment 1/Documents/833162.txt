<DOCNO>833162</DOCNO>
<HL>ملک کے 4 شہروں میں 7 مجرموں کو پھانسی</HL>
<AUTHOR>Dawn News</AUTHOR>
<DATELINE> Pakistan 2015-05-27 07:43:15+05</DATELINE>
<TEXT>کراچی: پاکستان کے 4 مختلف شہروں کوئٹہ، گجرات، وہاڑی اورلاہور کی جیلوں میں قید قتل کے 7 مجرموں کو پھانسی دے دی گئی ہے جبکہ ملتان میں دو مجرموں کی سزائے موت پرعمل درآمد روک دیا گیا ہے۔ ڈان نیوز کے مطابق کوئٹہ کی مچھ جیل میں قید سزائےموت کےمنتظر قتل کے ایک مجرم کو پھانسی دے دی گئی ہے۔ مجرم خان محمد نے2004 میں بھائی اوربھتیجےکوقتل کردیا تھا۔ مزید پڑھیں: ملک بھر میں قتل کے 11 مجرموں کو پھانسی جیل حکام کے مطابق گجرات کی سینٹرل جیل میں قید قتل کے دو مجرموں کی سزائے موت پر عمل درآمد کروادیا گیا ہے۔ مجرم نصیراحمدنے2002میں جھگڑےپرایک شخص کوقتل کردیاتھا جبکہ مجرم فیصل محمودنے1999میں لین دین کےتنازع پرایک شخص کوقتل کردیاتھا۔ عدالتی حکم پر وہاڑی کی ڈسٹرکٹ جیل میں قید سزائے موت کے منتظر قتل کے دومجرموں کو تختہ دارپر لٹکا دیا گیا ہے۔ مجرم عبدالستار نے زیادتی کے بعد لڑکی کو قتل کردیا تھا جبکہ مجرم ثناءاللہ نے 2004 میں بچے کو اغوا کے بعد قتل کردیا تھا۔ جیل حکام کے مطابق لاہور کی کوٹ لکھپت جیل میں قید دو مجرموں کو پھانسی دے دی گئی ہے۔ مجرم شہزاد نے ایک شخص کو قتل کیا تھا جبکہ مجرم عبد الخالق نے فیکٹری ایریا کے علاقے میں ایک خاتون کو قتل کیا تھا۔ یہ بھی پڑھیں: پھانسی پر عائد پابندی مکمل طور پر ختم دوسری جانب جیل حکام کے مطابق ملتان کی سینٹرل جیل میں سزائے موت منتظر 2 قیدیوں کی پھانسی مؤخر کردی گئی۔ ادھر بہاولپور جیل میں قید قتل کے ایک مجرم ذوالفقار کو 28 مئی کو پھانسی دی جائے گی۔ گزشتہ دنوں تمام مجرموں کے ڈیتھ وارنٹ متعلقہ عدالتوں کی جانب سے جیل حکام کو موصول ہوگئے تھے اور ضروری قانونی کارروائی کے بعد ان مجرموں کے عزیزون سے ان کی ملاقات کروادی گئی تھی۔ خیال رہے کہ حکومت پاکستان نے گزشتہ سال پشاور میں آرمی پبلک اسکول پر دہشت گردوں کے حملے کے بعد ملک میں پھانسی کی سزاؤں پر لگی پابندی کو ہٹا دیا تھا۔ اس سے قبل پاکستان پیپلز پارٹی کی حکومت نے ملک میں پھانسی کی سزا پر عملدرآمد روک دیا تھا اور 2008ء سے 2013ء کے دوران صرف دو افراد کو پھانسی دی گئی تھی اور ان دونوں کو فوجی عدالت سے پھانسی کی سزا ہوئی تھی۔ ایمنسٹی انٹرنیشنل کے اندازے کے مطابق پاکستان میں 8000 سے زائد افراد موت کی سزا کے منتظر ہیں جن میں سے زیادہ تر کی اپیلیں مسترد کردی گئی ہیں۔</TEXT>
