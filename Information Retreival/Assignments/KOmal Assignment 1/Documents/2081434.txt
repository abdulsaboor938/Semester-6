<DOCNO>2081434</DOCNO>
<HL>معاشرے میں بڑھتا ہوا تشدد</HL>
<AUTHOR>نوائے وقت</AUTHOR>
<DATELINE> Pakistan 2014-05-02 01:47:30+05</DATELINE>
<TEXT>’’ہیومن رائٹس‘‘ کی رپورٹ کے مطابق سالِ گذشتہ میں پُرتشدد واقعات میں صرف ’’کراچی‘‘ میں 3 ہزار افراد جاں بحق ہوئے۔ یہ تعدا د پچھلے سال سے ’’14 فیصد‘‘ زائد ہے جبکہ رواں سال ’’ہزارہ قبیلے‘‘ کے 209 سے زیادہ افراد جانوں سے ہاتھ دھو بیٹھے۔ پچھلے سال پاکستان میں ’’14 ہزار‘‘ سے زائد قتل کے مقدمات رپورٹ ہوئے۔ ’’800 خواتین‘‘ نے خودکشی کی جبکہ بیٹی پیدا کرنے کی پاداش میں ’’56 عورتیں‘‘ زندگی کی بازی ہار بیٹھیں ’’داتا کی نگری‘‘ میں ’’مسیحی آبادی‘‘ کے 100 سے زائد گھروں کو جلا کر خاکستر کر دیا گیا۔ جبری گمشدگی کے واقعات اور ملک کے مختلف حصوں سے مسخ شدہ نعشیں ملنے کی تعداد بھی سینکڑوں میں ہے۔ انسانی حقوق کے حوالے سے صورتحال اگر تسلی بخش نہیں تو پیشہ ورانہ فرائض کی ادائیگی کے سلسلہ میں بھی معاشرے کے مختلف طبقات خوف اور عدم تحفظ میں مبتلا اپنے مستقبل کے متعلق مختلف النوع اندیشوں، خطرات اور خواہشات کا شکار ہیں۔ بااثر لوگوں کا اپنے مفادات پر ایکا اور گٹھ جوڑ معاشرے کے ایک غالب حصے کو تشویش میں ڈال چکے ہیں۔ حد تو یہ ہے کہ انسانی حقوق کی برابر یکساں فراہمی میں حکومتی عدم دلچسپی بھی حالات کو الارمنگ بنانے میں ’’معاون Tool‘‘ کے طور پر استعمال ہوئی ہے۔ آئے دن ’’پولیس‘‘ کے تشدد سے مرنے والوں اور زخموں سے معذور ہونیوالوں کی تعداد بھی بڑھتی جا رہی ہے۔ تازہ واقعہ کچھ دن پہلے ’’ملتان کینٹ‘‘ میں ایک شخص کی مبینہ ہلاکت ہے۔ عوام شنوائی نہ ہونے پر تنگ جبکہ ’’پولیس‘‘ اضافی ڈیوٹیاں، ناکافی سہولتیں اُوپر سے سیاسی دبائو پر تبادلے، تنزلی کا ڈر، علاوہ ازیںمذہبی عناصر کی سخت گیری وغیرہ وغیرہ۔ ہمارا المیہ یہ ہے کہ قانون، آئین بڑی مبسوط، منقش، بھاری جلدوں میں ملفوف ہے مگر عمل کی راہ پر کبھی نظر نہیں آیا۔ قانون کی عملداری کے فقدان باعث معاشرہ کو ایک بدترین تشدد کا سامنا کرنا پڑ رہا ہے۔ دوسری طرف ’’غربت‘‘ رشتوں میں محبت، ملا ئمت کی بجائے ہوس، طمع کے بیج بو رہی ہے۔ بچے برائے فروخت کے بعد اب تو حد ہو گئی کہ فیصل آباد میں ایک ظالم باپ نے اپنے 3 ماہ کے بچے کو پہلے ڈیڑھ لاکھ میں بیچا، پھر اغوا کا ڈرامہ رچا دیا۔ عورتوں پر تیزاب پھینکنے اور کمسن بچوں کے قتل کے واقعات بھی تشویشناک حد تک بڑ ھ چُکے ہیں۔ کوئی بھی ’’تھانیدار‘‘ ’’علاقہ انچارج‘‘ اپنی نوکری کے پیش نظر حادثات کی اصل تعداد کا اندراج کرنے سے گریز کرتے ہیں کہ مبادا نوکری نہ چلی جائے پھر یہ بھی تو ڈر رہتا ہے کہ ترقی کرنا مشکل ہو جائیگا۔ اب سوال یہ ہے کہ مختلف گروہوں کے مسائل کو حل کرنا، روزمرہ زندگی کے امور، سہولیات کو ممکن حد تک آسان بنانا، یہ کس کی ذِمہ داری ہے؟ اگر معاشرے میں تشدد، ظلم اتنا بڑھ چکا ہے کہ دوسروں کے ہاتھوں قتل ہونے والوں سے بڑھ کر اپنے ہاتھوں قتل ہونے والوں کی تعداد بڑھ رہی ہے تو ان کی وجوہات، اسباب کا پتہ چلانا ’’حکومت وقت‘‘ کی ذِمہ داری نہیں؟ کیا ہماری سوسائٹی کے باوسائل، باخبر، بااختیار افراد اِس ضمن میں اپنی ذِمہ داری سے غافل نہیں ہو چکے اور تو اور ہمارا ’’میڈیا‘‘ کیا کر رہا ہے۔ حالات یہ ہیں کہ اس وقت ’’پاکستان‘‘ بے معنی ادارہ جاتی تصادم کے علاوہ گالم گلوچ، تلخ کلامی جیسے متشدد رویوں کی آماجگاہ بنا ہے تو وجہ ظاہر ہے۔ آبادی کا ایک مؤثر حصہ شکوہ کناں ہے کہ سوائے جیبوں پر ڈاکہ ڈالنے کے حکومت ابھی تک کچھ بھی ڈلیور نہیں کر سکی۔ معاشرہ میں معاشی مواقع کی یکساں فراہمی میں ایک گہری خلیج حائل ہو چُکی ہے۔ حکومت اگر ہولناک، بیروزگاری، بدترین لا قانونیت کو روکنے میں ناکام رہی ہے تو ذاتی زندگی میں ’’بے لگام میڈیا‘‘ کے جہالت بھر ے پروگرام، افسانہ طرازیاں، ہر لمحہ لڑائی پر اُکساتے بے ہودہ ٹاک شوز کا معاشرتی زندگی کے ستیاناس میں زیادہ حصہ ہے۔ میڈیا تحریک مثبت فکر و عمل کی بجائے مختلف اور متضاد اطلاعات کی فراہمی کا سبب بن کر لوگوں میں تفویق، نفاق، نفرت، لسانی و مذہبی عصبیت کے بیج بو رہا ہے۔ بہت زیادہ توقعات زندگی کی لطافتوں کو کثافتوں میں بدل ڈالتی ہیں۔ یقیناً میڈیا فوج، تنازع جلد ہی حل ہو جائیگا مگر قوم کو عقل و شعور اور آگاہی دینے کا دعویدار ’’میڈیا‘‘ آج خود شکوک، بداعتمادی کا شکار ہو چکا ہے۔ اس واقعہ کے بطن سے ’’فوج‘‘ دوبارہ بالادست قوت کے طور پر اُبھر کر سامنے آئی ہے۔ آنیوالے دنوں میں بدلتا موسم سورج کی بڑھتی حدت اور بجلی کی کمیابی لوگوں کے جذبات کو مزید بڑھائے گی۔</TEXT>
