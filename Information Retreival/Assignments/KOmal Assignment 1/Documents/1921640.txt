<DOCNO>1921640</DOCNO>
<HL>نصاب سے نفرت انگیز مواد بلاتاخیر حذف کرکے آئینی تاریخ کو شامل کیا جائے</HL>
<AUTHOR>نوائے وقت</AUTHOR>
<DATELINE> Pakistan 2016-03-13 02:00:27+05</DATELINE>
<TEXT>بچوں سے زیادتی پر کڑی سزا کا بل منظور‘ نصاب میں آمریت کی حمایت اور صوبائی تعصب کے مندرجات کا انکشاف قومی اسمبلی کے بعد سینیٹ میں بچوں کے حقوق کے حوالے سے فوجداری قوانین (ترمیمی) بل 2015 منظور کرلیا گیا، بل کے تحت 10سال سے کم عمربچہ مجرم تصور نہیں کیا جائےگا، بل کے تحت بچوں کے ساتھ جنسی زیادتی کی سزا 7سال قید اور7لاکھ روپے جرمانہ ہو گی۔ وفاقی وزیر برائے انسانی حقوق زاہد حامد نے بل پیش کرتے ہوئے کہا کہ قصور واقعہ کے بعد قانون سازی کے حوالے سے دباﺅ بڑھ گیا تھا، بل کی منظوری کے بعد پاکستان کی عالمی ذمہ داری پوری ہو جائےگی۔دریں اثناء سینیٹر سید کبیر نے نقطہ اعتراض پر اظہار خیال کرتے ہوئے کہا کہ پنجاب میں بارہویں جماعت کی عمرانیات کی کتاب میں بلوچ عوام کو چور ڈاکو اور غیر مہذب پڑھایا جا رہا ہے یہ کتاب پنجاب ٹیکسٹ بورڈ کی جانب سے جاری ہوئی۔ بچوں کو اس طرح کی چیزیں پڑھا کر تاریخ کو مسخ کیا جا رہا ہے سینیٹر راجہ ظفر الحق نے کہا کہ اس چیز کا نوٹس لیا جانا چاہئے۔ سینیٹر ثناء اللہ نے کہا کہ یہ پاکستان دشمن کی کارروائی ہے۔اس موقع پر چیئرمین سینٹ میاں رضا ربانی نے کہا کہ پاکستان کے نصاب میں آمریت کو جمہوریت پر فوقیت دی گئی ہے، نصاب میں بچوں کو ڈکٹیٹر شپ کے فوائد پڑھائے جا رہے ہیں، پنجاب میں بارہویں جماعت کی عمرانیات کی کتاب میں بلوچ قوم کو لڑنے والا چور اور ڈاکو پڑھانے کے معاملہ کا نوٹس لیتے ہوئے معاملہ فوری طور پر وزیر اعلی پنجاب کے نوٹس میں لانے کا فیصلہ کیا ہے۔، چیئرمین سینٹ نے کہا کہ نصاب میں تبدیلی ضیاءالحق کے آرڈیننس کے تحت ہوئی، سینٹ نے ہدایت دی تھی کہ آئینی تاریخ کو نصاب کا حصہ بنایا جائے۔ موجودہ نصاب میں بھی بچوں کو پڑھایا جا رہا ہے کہ ڈکٹیٹر شپ کے 12 فائدے اور جمہوریت کے 8فائدے ہیں ایک پیرا کے اندر مشرقی پاکستان کی علیحدگی بیان کر دی گئی۔ آمریت کو جمہوریت پر ترجیح دینے کا سبق پڑھایا جا رہا ہے۔ بچوں پر جنسی تشدد کیخلاف بل کی منظوری معروضی حالات اور قصور میں خصوصی طور پر سامنے آنیوالے واقعات کے تناظر میں ضروری تھی۔ بل پیش کرتے ہوئے وفاقی وزیر برائے انسانی حقوق زاہد حامد کا کہنا غیرضروری اور حکومت کی طرف سے اپنے فرائض سے عدم دلچسپی کا اظہار ہے کہ قصور واقعہ کے بعد قانون سازی کے حوالے سے دباﺅ بڑھ گیا تھا‘ اس دباﺅ کے تحت قانون سازی کا فیصلہ کیا گیا ورنہ حکومت تو گویا اس معاملے سے لاتعلق تھی۔ قصور والے بھیانک واقعہ کے بعد قانون سازی کیلئے بلاتاخیر متحرک ہو جانا چاہیے تھا بہرحال دیرآید درست آید۔ ایسے انسانیت سوز جرائم پر مناسب سزا تجویز کی گئی ہے۔ اس ترمیمی بل میں کہا گیا ہے کہ دس سال سے کم عمر کا بچہ مجرم تصور نہیں ہوگا۔ اگر اس زمرے میں معدودے چند جرائم جن کی نوعیت سنگین قسم کی نہیں ‘ معمولی ہے‘ آتے ہیں تو درست ہے‘ تمام جرائم سے دس سال کے بچے کو معصوم قرار دینا مناسب نہیں‘ اس طرح شاطر لوگ بچوں کو جرائم کیلئے استعمال کرسکتے ہیں۔ بچوں پر تشدد کے حوالے سے قوانین پہلے بھی موجود ہیں‘ دیگر قوانین کی طرح ان پر عمل کی بھی وہی صورتحال ہے۔ آپ جتنے بھی سخت قوانین بنالیں عمل نہ ہونے سے انکی کوئی افادیت نہیں رہتی۔ سنگین جرائم میں سخت سزاﺅں کیلئے قانون سازی کے ساتھ ان پر عمل کو یقینی بنانا قانون سازی ہی کی طرح ضروری ہے۔ بچوں کے حقوق کے حوالے سے فوجداری قوانین ترمیمی بل کی منظوری پر کسی طرف سے مخالفانہ آواز نہیں اٹھی جبکہ خواتین پر تشدد کیخلاف پنجاب میں بل کی منظوری کی ایک طبقہ شدید مخالفت کررہا ہے۔ پنجاب حکومت نے کسی مخالفت کو درخوراعتنا نہیں سمجھا۔ پاکستان میں پسماندہ اور کم تعلیم والے علاقوں میں بچے اور عورتیں بدترین حالات میں زندگی گزارنے پر مجبور ہیں‘ وہ اپنے حقوق کیلئے آواز بلند نہیں کر سکتے‘ ایسے میں قانون انکی آواز بن کر ان کو ظلم سے نجات دلائے اور انکے حقوق کا تحفظ کرے تبھی اسکی افادیت ہو سکتی ہے۔ پارلیمنٹ ان مظلوم طبقات کو انکے حقوق دلانے میں پرعزم نظرآتی ہے جس سے خواتین اور بچوں کو انکے حقوق ملنے کی امید پیدا ہوئی۔ پنجاب حکومت چائلڈ لیبر کے خاتمہ کیلئے سرگرم ہے۔ اینٹوں کے بھٹوں پر کام کرنیوالے بچوں کیلئے تعلیم کو لازمی اور ان سے مشقت کرانے کو جرم قرار دیا گیا ہے۔ ان بچوں کے وظائف مقرر کردیئے گئے ہیں۔ یونیفارم اور کتابیں بھی حکومت فراہم کریگی۔ بھٹوں کے علاوہ بھی چائلڈ لیبر کیخلاف سخت اقدامات کئے جارہے ہیں۔ شرح خواندگی میں اضافے کیلئے پورے ملک میں ایسے اقدامات کی ضرورت ہے مگر تعلیم کا مقصد صرف پڑھ لینا اور لکھ لینا ہی نہیں ہونا چاہیے‘ تعلیم بامقصد ہو جس سے بچوں کو اچھے شہری بننے کا موقع ملے‘ وہ اپنے مذہب‘ تاریخ اور سسٹم سے آگاہ ہوں۔ افسوس کہ مقتدر حلقوں کی اس طرف توجہ بہت کم ہے بلکہ کہیں تو مجرمانہ غفلت بھی سامنے آتی ہے جسکی ایک مثال ایک صوبے میں کتاب کے قابل اعتراض مندرجات ہیں جن کی نشاندہی ایوان بالا میں کی گئی ہے۔ اب تک تو آمریت کے نقش کہن مٹ جانے چاہئیں تھے مگر آمریت کے تعلیمی نصاب میں فوائد بیان کرکے نئی نسل کے دماغ میں جمہوریت سے نفرت کا بیج بویا جارہا ہے۔ بلوچوں اور بلوچستان کے بارے میں عمرانیات کی کتاب میںاگر واقعی وہ کچھ درج ہے جس کا سینٹ میں ذکر کیا گیا ہے تو یہ نہایت خوفناک اور قابل مذمت ہے۔ صوبوں کے مابین تو تعلیم کے ذریعے محبت‘ یکجہتی اور یگانگت پیدا کرنے کی ضرورت ہے۔ اس کتاب کے ذریعے نفرتیں پھیلائی جارہی ہیں۔ چیئرمین سینٹ میاں رضا ربانی کہتے ہیں کہ وہ یہ معاملہ فوری طور پر وزیراعلیٰ پنجاب شہبازشریف کے نوٹس میں لائینگے۔ اسکی تو نوبت ہی نہیں آنی چاہیے تھی۔ پنجاب حکومت کو سینٹ میں یہ معاملہ آنے کے ساتھ ہی متحرک ہو کر یہ کتاب ضبط کرلینی چاہیے تھی۔ نصاب پر نظرثانی کیلئے آمریت کے بعد کئی کمیٹیاں بن چکی ہیں‘ انہوں نے نصاب میں ایسی خرافات کو کیوں موجود رہنے دیا۔ ایسی غیرذمہ داری پر ان کمیٹیوں کے سربراہان اور ارکان سے بھی جواب طلبی کی جائے۔ تاہم فوری ضرورت کتاب کے قابل اعتراض مندرجات حذف کرنے کی ہے۔ اسکی جگہ چیئرمین سینٹ کی تجویز کے مطابق پاکستان کی آئینی تاریخ کو نصاب کا حصہ بنایا جائے۔ جہاں تک تعلیم کے فروغ اور شرح خواندگی میں اضافے کا تعلق ہے‘ اس کیلئے آئین سے رہنمائی اور آئین پر عملدرآمد کی ضرورت ہے۔ آئین کی شق پچیس اے میں ریاست کو ہدایت کرتے ہوئے کہا گیا ہے کہ پانچ سے سولہ سال کی عمر کے بچوں کو مفت اور لازمی تعلیم فراہم کی جائے گی۔ قومی اسمبلی میں مفت و لازمی تعلیم کا بل، دو ہزار بارہ میں منظور ہوچکا ہے جبکہ یہ بِل پہلے ہی ایوانِ بالا یعنی سینٹ سے بھی منظور کیا جاچکا تھا۔ پنجاب اور سندھ میں بھی 5 سے 16 سال کے بچوں کی لازمی تعلیم کا بل فری اینڈ کمپلسری ایجوکیشن بل 2014ءبھی پاس ہوچکا ہے۔بل کے متن میں کہا گیا ہے کہ کوئی بچہ کسی قسم کی تعلیمی فیس، چارجز یا اخراجات کی ادائیگی کاذمہ دار نہیں ہوگا بلکہ فنڈز کی ذمہ داری وفاقی یا مقامی حکومت پر عائد ہو گی۔ نجی تعلیمی ادارے دس فیصد غیر مراعات یافتہ بچوں کو مفت تعلیم فراہم کرنے کے پابند ہونگے۔ کوئی سکول بچے کو داخلہ دینے سے انکار یا اسے خارج نہیں کر سکے گا۔ کسی بچے کو جسمانی سزا یاذہنی اذیت نہیں دی جا سکے گی۔ ہر سکول کو رجسٹریشن کا سرٹیفکیٹ حاصل کئے بغیر کام کرنے یا اشتہار دینے کی اجازت نہ ہو گی۔ خلاف ورزی پر دو لاکھ روپے جرمانہ ہو سکتا ہے۔ خلاف ورزی جاری رکھنے پر یومیہ 25 ہزار جرمانہ ہوگا۔ بچوں کو سکول نہ بھیجنے والے والدین کو 25 ہزار روپے جرمانہ یا تین ماہ کی سزا ہو سکے گی، سکول جانے کی عمر کے بچے کو کام پر لگانے والے شخص کو بھی پچاس ہزار روپے جرمانہ اور چھ ماہ تک قید ہو سکے گی۔حکومتوں کے فعال کردار ہی سے اس بل پر عمل کرکے معاشرے کو تعلیم یافتہ اور باشعور بنایا جا سکتا ہے۔</TEXT>
