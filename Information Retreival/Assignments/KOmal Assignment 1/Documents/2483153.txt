<DOCNO>2483153</DOCNO>
<HL>کراچی، راولپنڈی، لاہور سمیت ملک بھر میں وکلاء کا احتجاج، پولیس کا لاٹھی چارج اور آنسو گیس کی شیلنگ، ہزاروں وکلاء گرفتار۔ درجنوں صحافیوں کو بھی حراست میں لے لیا گیا۔ (اپ ڈیٹ)</HL>
<AUTHOR>اردو پوائنٹ</AUTHOR>
<DATELINE> Pakistan 2007-11-05 14:37:24+05</DATELINE>
<TEXT>اسلام آباد(اُردو پوائنٹ اخبار تازہ ترین۔5نومبر۔2007ء) وکلاء کی طرف سے ملک بھر میں جاری احتجاج کے دوران ان کی پولیس کیساتھ شدید جھڑپیں ہوئی ہیں اور کراچی، لاہور، راولپنڈی سمیت مختلف شہروں میں سینکڑوں وکلاء کو گرفتار کرلیا گیا ہے ۔ کراچی میں سندھ ہائی کورٹ اور سٹی کورٹس میں وکلاء کی طرف سے عدالتی کارروائیوں کا بائیکاٹ کیا گیا۔جبکہ عدالتوں کے باہر پولیس کی بھاری نفری تعینات کی گئی ۔ اس دوران پی سی او کے تحت حلف نہ اٹھانے والے ججز جسٹس سرمد جلال عثمانی، جسٹس انور ظہیرجمالی اور جسٹس مقبول باقر سندھ ہائی کورٹ پہنچے اور عمارت میں جانے کی کوشش کی۔ جس پر پولیس نے انہیں اندر جانے سے روک دیا۔ جبکہ جسٹس انور ظہیر جمالی اور جسٹس مشیر عالم کو برطرف چیف جسٹس صبیح الدین احمد سے ملاقات سے بھی روک دیا گیا۔ () سندھ ہائی کورٹ کے باہر احتجاج کرنے والے وکلاء پر پولیس کی طرف سے شدید لاٹھی چارج کیا گیا۔ اس دوران متعدد وکلاء شدید زخمی ہوگئے جنہیں ڈپٹی اٹارنی جنرل رضوان احمد صدیقی، کراچی بار ایسوسی ایشن کے صدر افتخار جاوید قاضی، برطرف چیف جسٹس صبیح الدین احمد کے بیٹے صلاح الدین اور دیگر وکلاء کو گرفتار کرلیا گیا۔ سٹی کورٹ بار روم سے دو خواتین وکلاء کو بھی گرفتار کیا گیا ہے ۔ گرفتار وکلاء کی تعداد تیس سے زیادہ ہے ۔ سندھ ہائی کورٹ میں وکلاء کا احتجاجی جلسہ بھی منعقد ہوا جس سے بار کونسل کے سابق صدر یاسین آزاد اور دیگر رہنماوٴں نے خطاب کیا۔ کراچی کے علاوہ سندھ کے دیگر شہروں میں بھی وکلاء کی طرف سے احتجاج کیا گیا۔ سکھر میں بھی وکلاء کو احتجاج سے روکنے کیلئے پولیس کی طرف سے کریک ڈاوٴن کیا گیا جس کے دوران تئیس وکلاء اور احتجاجی مظاہروں کی کوریج کرنے والے نجی ٹی وی چینلز کے دو کیمرہ مینوں کو گرفتار کرلیا گیا ہے ۔ جبکہ حیدرآباد، لاڑکانہ، میرپورخاص، نوابشاہ، سانگھڑ، کشمور، شکارپور، دادو، بدین، خیرپور، جیکب آباد، :ٹھٹھہ، نوشہروفیروز، ٹنڈو الٰہ یار، ٹنڈو محمد خان، عمر کوٹ اور گھوٹکی میں سندھ بار کونسل کی جانب سے وکلاء نے عدالتی کارروائی کا بائیکاٹ کیا اور عدالتوں کے باہر احتجاجی مظاہرے کیے ۔ پولیس کی جانب سے وکلاء اور سیاسی رہنماوٴں کو گرفتار کیے جانے کا سلسلہ  ۔جسقم کی جانب سے دی گئی ہڑتال کی کال پر سندھ کے بیشتر علاقوں میں جزوی ہڑتال دیکھنے میں رہی،ٹنڈو محمد خان میں جسقم کی کال پر شہر میں مکمل شٹر ڈاوٴن ہڑتال رہی جبکہ حیدرآباد کے علاقے قاسم آباد میں مکمل شٹر ڈاوٴن رہا۔ ادھر اسلام آبادمیں برطرف چیف جسٹس افتخار محمد چوہدی سمیت پی سی او کے تحت حلف نہ لینے والے ججز کی رہائش گاہوں کے باہر سخت پہرہ لگادیا گیا ہے ۔ جبکہ سپریم کورٹ کے داخلی دروازے پر بھی سخت سیکورٹی کے انتظامات کئے گئے ہیں۔۔سپریم کورٹ کی عمارت کے سامنے احتجاج کرنے والے چھ وکلاء اور مسلم لیگ نواز کے رہنماء صدیق بٹ کو گرفتار کیا گیا۔ راولپنڈی میں بھی وکلاء کی طرف سے احتجاج کیا جارہا ہے ۔ جبکہ ضلع کچہری جانے والے وکلاء کو پولیس کی طرف سے گرفتار کیا جارہا ہے ۔ ابتک سو کے قریب وکلاء گرفتار ہوچکے ہیں۔ جبکہ احتجاج کرنے والے وکلاء اور کوریج کرنے والے صحافیوں پر پولیس کی طرف سے لاٹھی چارج کیا گیا۔ پنجاب کے دارالحکومت لاہور میں بھی وکلاء کی طرف سے زبردست احتجاج کیا گیا۔ اس دوران پولیس ہائی کورٹ کی عمارت کی عمارت میں داخل ہوگئی اور وکلاء پر شدید لاٹھی چار اور آنسو گیس کی شیلنگ کی۔ اس دوران سو کے قریب وکلاء کو گرفتار کرلیا گیا۔ منڈی بہاولدین میں پولیس اور وکلاء میں جھڑپیں ہوئی ہیں۔ اس دوران ہوائی فائرنگ بھی کی گئی۔ پولیس کی طرف سے آنسو گیس اور لاٹھی چارج کیا گیا۔وکلاء کی طرف سے لاہور ہائی کورٹ کے احاطے میں پی سی او کی کاپیاں نذرآتش کی گئیں۔ اس دوران درجنوں وکلاء گرفتار کرلیا گیا۔ فیصل آباد میں بھی پولیس نے وکلاء کو روکنے کیلئے ضلع کچہری کو گھیرے میں لے لیا۔ جبکہ سیالکوٹ میں وکلاء کی ریلی پر پولیس کا لاٹھی چارج ہوا۔ دوسری جانب پشاور میں بھی وکلاء کے احتجاج روکنے کیلئے کیلئے پولیس کی بھاری نفری تعینات کی گئی ہے ۔اور پشاور ہائی کورٹ بار کے جنرل سیکرٹری اشتیاق ابراہیم اور پیپلزلائرز فورم کے صدر مہیم آفریدی سمیت پندرہ وکلاء کو گرفتار کرلیا گیا۔ ایبٹ آباد میں ہائی کورٹ بار کے صدر طہماس خان جدون، پیپلزپارٹی کے ڈویڑنل اور ضلعی رہنماوٴں سمیت چھ افراد گرفتار ہوگئے ۔ اٹک میں وکلاء نے پولیس کی طرف سے بار روم کو لگائے گئے تالے توڑ ڈالے اور دفتر میں بیٹھ گئے ۔ جس کے بعد پولیس نے بار روم کو گھیرے میں لے لیا۔ صوابی میں بھی متعدد وکلاء کو گرفتار کیا گیا ہے ۔ کوئٹہ سمیت بلوچستان بھر میں بھی عدالتوں کا بائیکاٹ کیا جارہا ہے ۔</TEXT>
