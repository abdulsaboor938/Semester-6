کراچی : غیرقانونی ہائیڈرنٹس کیخلاف بڑا آپریشن، سامان ضبط، دس افراد گرفتار
کراچی : اینٹی کرپشن کے عملے نے غیر قانونی ہائیڈرنٹس کیخلاف بڑا آپریشن کرتے ہوئے ضلع غربی میں چلنے والے3غیر قانونی ہائیڈرنٹس سیل کردئیے۔ تفصیلات کے مطابق کراچی کے علاقے ضلع غربی میں چلنے والے3غیر قانونی ہائیڈرنٹس سیل کردئیے گئے، ترجمان اینٹی کرپشن کا کہنا ہے کہ افسران نے بڑا آپریشن کرتے ہوئے غیرقانونی ہائیڈرنٹس سے10افراد کو حراست میں لے لیا۔ کارروائی ڈپٹی ڈائریکٹر ضلع وسطی کی سربراہی میں کی گئی، آپریشن کے احکامات مشیر اطلاعات بیرسٹر مرتضیٰ وہاب کی جانب سے دیئے گئے تھے۔ مشیر اطلاعات کا کہنا ہے کہ ہائیڈرنٹ مافیا کے کارندے کتنے بھی بااثر کیوں نہ ہوں شہریوں کو پانی کی فراہمی پرسمجھوتہ نہیں ہوگا، غیرقانونی ہائیڈرنٹس پرچھاپہ خفیہ اطلاع پر مارا گیا، غیرقانونی ہائیڈرنٹس کے خلاف آپریشن جاری رہے گا۔ غیرقانونی ہائیڈرنٹس سے بڑےپیمانے پر پانی فروخت کیا جارہا تھا، مشیراینٹی کرپشن سندھ کا کہناہے کہ مذکورہ ہائیڈرنٹس سے مشینری اور جنریٹر تحویل میں لئے گئے ہیں، پانی کی چوری روکنے کیلئے تمام تر اقدامات اٹھائیں گے۔  comments
