<DOCNO>456298</DOCNO>
<HL>تمباکو اور تمباکو نوشی</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-31 02:50:13+05</DATELINE>
<TEXT>تمباکو نوشی ایک عالمی مسئلہ ہے۔ عالمی ادارہ صحت کے اعدادوشمار کے مطابق دنیا میں اس وقت ایک ارب سے زیادہ افراد تمباکو نوشی کے عادی ہیں اوردنیا بھر میں ہر روز تقریباً بیس ارب سگریٹ فروخت ہوتے ہیں۔ امریکہ اور دوسرے بہت سے مغربی ممالک میں تمباکو نوشی میں کمی واقع ہوئی ہے۔ صرف امریکہ میں ، گزشتہ تین دہائیوں میں، تمباکو نوشوں کی تعداد میں 50فیصد کمی ہوئی ہے۔ لیکن ، اس کے برعکس، دنیا کے بہت سے ترقی پذیر ممالک جیسے پاکستان ، بھارت، فلپائن، تھائی لینڈ اور کمبوڈیا وغیرہ میں اس (تمباکو) کے استعمال میں اضافہ ہوا ہے۔ مشرقِ بعید کے بعض ترقی یافتہ ممالک جیسے جاپان اور چین میں مرد آبادی کا 60فیصد سے زیادہ کسی نہ کسی شکل میں تمباکو نوشی کا استعما ل کررہاہے۔ تشویش ناک امر ہے کہ عالمی آبادی کا تیسرا حصہ تمباکو نوشی کرتاہے جسمیں 12فیصدخواتین بھی شامل ہیں۔ جبکہ ہر روزتقریباً ایک لاکھ بچے تمباکو نوشی کی عادت کا شکار ہو رہے ہیں۔ ہر سال 50لاکھ سے زیادہ افراد تمباکو یا تمباکو نوشی سے متعلقہ بیماریوں کا شکا ر ہوکرموت کی آغوش میں چلے جاتے ہیں ۔ دنیا بھر میں ہر چھٹے سیکنڈ میں ایک موجودہ یا سابقہ تمباکو نوش لقمہء اجل بن جاتا ہے۔ جبکہ تمباکو نوشوں میں شرح اموات اس (تمباکو) کا استعمال نہ کرنے والوں کی نسبت 70فیصد زیادہ ہے۔ ایک اندازے کے مطابق، صر ف اکیسویں صدی میں ، ایک ارب سے زائد افراد تمباکو نوشی کے باعث موت کا شکار ہوں گے۔ اہم بات یہ ہے کہ تمباکو نوشی محض ایک عادت کا نام نہیں بلکہ سگریٹ، پائپ، سگار، حقہ، شیشیہ، سی بھی شکل میں تمباکو کا استعمال ایک خطرناک نشہ ہے۔ سگریٹ کے دھویں میں موجود نکوٹین ، دماغ کے ڈوپامین اور اینڈروفین جیسے کیمیکلز کے عمل کو تیز کر کے ، اس (سگریٹ نوشی) کی لت میں شکار ہونے کا سبب بنتی ہے۔ یہ کیمیکلزتمباکو نوش کے لئے فرحت اور تسکین کا باعث بنتے ہیں جس کے سبب تمباکو کی مصنوعات کی طلب میں اضافہ ہوا ہے۔ تمباکو نوشی چھوڑنے کے اثرات میں چڑچڑاپن، طبیعت میں افسردگی ، ذہنی اضطراب اور توجہ میں کمی وغیرہ قابلِ ذکر ہیں۔ تمباکواور تمباکو کے دھوئیں میں 4000کیمیائی مرکبات ہوتے ہیں جن میں سے 200زہریلے ہیں اور ان میں سے 60کیمیائی مرکبات کینسر کا باعث بن سکتے ہیں۔ ان میں سے بعض کیمیکلز جیسے بینز (پٹرولیم کی پیداوار)، امونیا ( ڈرائی کلیننگ اور طہارت خانہ کی صفائی میں استعمال ہونے والا مرکب) ، فارملڈی ہائیڈ (formaldehyde) (ایک مرکب جو لاش کو محفوظ بنانے کے لئے استعمال کیا جاتا ہے) اور تار کول ہیں۔ تمباکو کا دھواں سوزشِ شرائن کا باعث بھی بنتا ہے جو کہ دل کے دورے اور فالج کا باعث بن سکتا ہے۔ علاوہ ازیں ، اس میں کاربن مونو آکسائیڈ بھی شامل ہوتی ہے جو خون میں آکسیجن کی کمی کا باعث بنتی ہے ۔ یہ سمجھنے کے لئے کہ تمباکو نوشی کس طرح موت کا باعث بن سکتی ہے ، آیئے مختصراً ان بیماریوں کو دیکھیں جو تمباکو نوشی کے باعث لاحق ہوتی ہیں۔ ُپھیپھڑوں کا سرطان: تمباکو نوشی پھیپھڑوں کے سرطان کا ایک بڑا سبب ہے۔ پھیپھڑوں کے سرطان میں مبتلا مریضو ں میں سے تقریباً 90 فصدتمباکو نوش ہوتے ہیں ۔ پھیپھڑوں کے سرطان کا خطرہ سگریٹوں کی تعداد میں اضافہ کے ساتھ ساتھ بڑھ جاتا ہے۔ وہ لوگ جو روزانہ سگریٹ کا ایک پیکٹ پیتے ہیں ان میں پھیپھڑوں کے سرطان کا خطرہ سگریٹ کا آدھا پیکٹ استعمال کرنے والوں کی نسبت زیادہ ہوتا ہے۔ اسی طرح سگریٹ پینے کی مدت میں اٖضافہ کے ساتھ بھی پھیپھڑوں کے سرطان کا خطرہ بڑھ جاتا ہے اور جو شخص 20سال سے سگریٹ نوشی کا عادی ہے اسے پھیپھڑوں کے سرطان میں مبتلا ہونے کا خطرہ اس شخص سے زیادہ ہوتا ہے جو 10سال سے سگریٹ پی رہا ہے ۔ امریکہ میں پھیپھڑوں کے سرطان کے باعث ہونے والی اموات کی شرح مجموعی طور پر چھاتی، پروسٹیٹ اور بڑی آنت کے سرطان سے زیادہ ہے۔ تمباکو نوشی سے جو دیگر اقسام کے سرطان لاحق ہو سکتے ہیں ان میں گلے، مثانہ، گردے، معدہ، لبلبہ، چھاتی اور غذا کی نالی کے سرطان اہم شامل ہیں۔ تمباکو سے سانس کی بیماریاں بھی لاحق ہو سکتی ہیں۔ پھیپھڑے کا ٹشو مستقلاً خراب ہونے کی وجہ سے مریض کھانسی، عمل تنفس میں مشکل اور دمہ جیسے مسائل کا شکار ہو سکتا ہے۔ ایسی صورتحال میں مریض کو نمونیہ بھی ہو سکتا ہے جس میں پھیپھڑے جسم کی ضرورت کے مطابق آکسیجن پیدا نہیں کرتے جس سے عملِ تنفس کے متاثر ہونے کی وجہ سے موت واقع ہو سکتی ہے۔ تمباکو نوشی دل کے عارضہ کی ایک بھی بڑی اور اہم وجہ ہے ۔ تمباکو نوشوں میں دل کے دورے کا خطرہ تمباکو کا استعمال نہ کرنے والوں کی نسبت دوگنا ہوتا ہے۔ تمباکو کے دھویں میں ایسے مرکبات شامل ہوتے ہیں جن سے سوزشِ شرائن کے دل کو خون کی فراہم بند ہوجانے کی وجہ سے موت واقع ہو سکتی ہے۔ تمباکو نوشی کے دیگر مضر اثرات: اس کے دیگر مضر اثرات میں چہرے پر جھریوں کا جلدآنا، ہڈیوں کا کمزورہونا ، معدہ کا السر اور نیند کے مسائل قابلِ ذکر ہیں۔ ایک اہم بات یہ ہے کہ تمباکونوش نہ صرف اپنی زندگی کو خطرے میں ڈالتے ہیں بلکہ اپنے ارد گرد ، ایسے افراد جو تمباکو نوشی نہیں کرتے ، کی صحت پر بھی مضر اثرات مرتب کرتے ہیں جس سے سرطان، دل اور پھیپھڑوں کی بیماریاں لاحق ہونے کا خطرہ ہوتا ہے۔ تمباکو نوشوں کے بچے کھانسی، دمہ اور ذہنی بیماریوں کا شکار ہوسکتے ہیں۔ ایسا تمباکو جس کا دھواں نہیں ہوتابھی انتہائی مضرِ صحت ہے۔ اس میں ایسے زہریلے مرکبات ہوتے ہیں جن سے منہ ، مسوڑھوں اور گلے کا کینسر لاحق ہو سکتا ہے۔ جب کسی تمباکو نوش کو تمباکونوشی چھوڑنے کے لئے کہا جاتا ہے تو اکثر جواب ہوتا ہے کہ 'میں تمباکو نوشی نہیں چھوڑ سکتا'۔ حالانکہ آپ اس نشہ سے چھٹکارا حاصل کر سکتے ہیں۔ اس کے لئے ضروری ہے کہ آپ تمباکونوشی کے مضر اثرات سے آگاہی حاصل کریں۔ آپ میں یہ شعور اجاگر ہو کہ تمباکو نوشی سے نہ صرف آپ اپنے آپ کو بلکہ اپنے خاندان اور اپنے ارد گرد رہنے والے دیگر افراد کو بھی اس سے متاثر کر رہے ہیں۔ مارکیٹ میں ایسی بہت سی ادویات دستیاب ہیں جو تمباکو نوشی ترک کرنے میں معاون ثابت ہو سکتی ہیں۔ بنیادی طور پر یہ نکوٹین ہی کی مختلف شکلیں ہیں جیسے نکوٹین چیونگم، نکوٹین سپرے اور نکوٹین کے قرص (patches) وغیرہ۔ علاوہ ازیں، Bupropionاور Vareniclineدو ایسی ادویات ہیں جن کو ماہرین تجویز کر رہے ہیں اور یہ تمباکو نوشی ترک کرنے میں معان ثابت ہو رہی ہیں۔ ضرورت اس امر کی ہے کہ معاشرے میں تیزی سے پھیلتی ہوئے اس نشے سے بچانے کے لئے حکومت اپنا بھر پور کردار ادا کرے۔ حکومت اپنی مجموعی قومی پیداوار کا 0.7فیصد تمباکو پر لاگو ٹیکس سے حاصل کرتی ہے۔ یہ پاکستان میں ہیلتھ کیئر پر خرچ کی جانے والی رقم کے قریب قریب ہے۔ حکومت کی آمدنی کاایک بڑا حصہ ہونے کے سبب حکومت سگریٹ نوشی کی حوصلہ شکنی کرنے سے گریز کرتی ہے۔ اور دوسری طرف معاشرہ یا عوام تمباکو نوشی کے جان لیواخطرات سے مکمل طورپرآگاہ نہیں ہے۔ جس کے لئے تمباکو نوشی کے خلاف ہنگامی بنیادوں پر ایک مہم چلانے کی ضرورت ہے۔</TEXT>
