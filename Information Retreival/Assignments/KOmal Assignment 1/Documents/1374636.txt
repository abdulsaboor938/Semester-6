<DOCNO>1374636</DOCNO>
<HL>ایجنسیوں نے میڈیا میں سرمایہ کاری کی، ابتدا بھارت سے ہوئی</HL>
<AUTHOR>روزنامہ جنگ</AUTHOR>
<DATELINE> Pakistan 2018-05-24 05:05:00+05</DATELINE>
<TEXT>اسلام آباد (رپورٹ: اعزاز سید) پاکستان اور بھارت کے خفیہ اداروں آئی ایس آئی اور ’’را‘‘ کے سابق سربراہوں لیفٹیننٹ جنرل (ر) اسد درانی اور اے ایس دولت نے اپنے اداروں کی خوبیوں اور خامیوں کی نشاندہی کے ساتھ ان کا اعتراف بھی کیا ہے دونوں کی نظر میں آئی آیس آئی اور ’’را‘‘ برابر کے اچھے ادارے ہیں۔ آئی ایس آئی کی کامیابی یہ ہے کہ اس کا کوئی آپریٹر کھلے عام پکڑا نہیں گیا۔ امرجیت سنگھ دولت کے مطابق بھارت میں ’’را‘‘ اور آئی بی مل کر کام کرتے ہیں۔ اسد درانی کا اعتراف ہے کہ پاکستان میں ایسا تعاون شاذو نادر ہی دکھائی دیتا ہے۔ اسد درانی کا کہنا ہے ایک بار ایک امریکی صحافی نے ان سے بھارتی ایجنسی ’’را‘‘ کے بارے میں نقطہ نظر دریافت کیا، اس کا مقصد انہیں اشتعال میں لانا تھا۔ اسد درانی کا جواب تھا ’’کم از کم ’’را‘‘ ہماری اتنی ہی بہتر ہے۔‘‘ اس کا انکشاف اسد درانی نے اپنی حالیہ کتاب ’’دی اسپائی کرانیکلز، ’’را‘‘،آئی ایس آئی اینڈ اِلیوژن آف پیس‘‘ کے باب آئی ایس آئی اینڈ را میں کیا۔ یہ کتاب دونوں جاسوس سربراہوں کے درمیان ملاقاتوں کی یادداشتوں پر مشتمل ہے۔ جسے بھارتی صحافی اور مصنف ادتیا سنہانے ترتیب دیا ہے۔ اس باب میں اسد درانی مزید کہتے ہیں کہ دس سال قبل درجہ بندی (ریٹنگ) کی ویب سائٹ پر دیگر فہرست کے ساتھ دینا کی دس بہترین جاسوس ایجنسیوں کی بھی فہرست تھی۔ جس میں آئی ایس آئی کو نمبر ایک قرار دیا گیا۔ موساد، سی آئی اے اور دیگر اداروں کے نمبر اس سے نیچے تھے۔ اسد درانی کی رائے میں آئی ایس آئی کی کارکردگی جانچنے کا بہترین وقت افغانستان پر سوویت یونین کے قبضے کے دوران تھا۔ لیکن جیسے ہی سردجنگ ختم ہوئی خطے میں ہمارے ارادے اور مقاصد بھی بدل گئے۔ آئی ایس آئی اس کی کلید تھی۔ دوسرا کارنامہ یہ تھا کہ آئی ایس آئی کا کوئی آپریٹر سر عام پکڑا گیا اور نہ ہی اس کی نشاندہی ہوئی۔ جب ادتیاسنہا نے اسد درانی اور اے ایس دولت دونوں سے آئی ایس آئی اور ’’را‘‘ کی سب سے بڑی ناکامیوں کے حوالے سے دریافت کیا تو ’’را‘‘ کے سابق سربراہ اے ایس دولت نے بتایا کہ پاکستان کے خلاف ہماری سب سے بڑی ناکامی یہ تھی کہ بھارت کسی آئی ایس آئی افسر کو اپنی جانب موڑ سکا اور نہ ہی ’’را‘‘ کے لئے کام کرنے پر آمادہ کر سکا۔ اگر آپ واپس سرد جنگ کی طرف جائیں تو سی آئی اے افسر کا اصل کام کیا رہا؟ کہ مخالف ایجنسی سے کسی منحرف کو ڈھونڈ نکالیں۔ اگر سی آئی اے کا افسر اس میں کامیاب ہو جاتا تب اسے زندگی بھر کام کرنے کی ضرورت نہیں تھی۔ لیکن بھارت ایسا کرنے میں کامیاب نہیں ہو سکا۔ بلکہ اس کی اہمیت کو ٹھیک طرح سے سمجھا ہی نہیں گیا۔ ادتیاسنہا نے دریافت کیا اگر آئی ایس آئی کے اندر ہمارا اپنا جاسوس ہو تو کسی کو کیا معلوم ہوتا؟ اے ایس دولت کا کہنا تھا کہ ایسے اندرونی جاسوس رکھنا آسان ہے بجائے اس کے منحرف تلاش کئے جائیں۔ اس موضوع پر اسد درانی کا کہنا تھا کہ 1965ء کی جنگ میں آپریشنل سطح پر ہم دعویٰ کر سکتے ہیں کہ حریف کے بارے میں ہمیں بہتر معلومات حاصل تھیں۔ لیکن 1971ء کی جنگ میں آئی ایس آئی مشرقی پاکستان پر بھارتی حملے کا پیشگی اندازہ نہیں لگا سکی۔ اپنے وقت میں میرا یہ کہنا تھا کہ کشمیر میں تحریک آزادی کی بڑھتی ہوئی سرگرمیوں کے بعد بھارت کی فوجی تیاریاں جنگ چھیڑنے کی نیت سے نہیں تھیں۔ لیکن ہماری سب سے بڑی ناکامی یہ تھی کہ کشمیر میں تحریک آزادی کی بڑھتی ہوئی سرگرمیوں کے باعث بھارت کی بڑھتی ہوئی جنگی تیاریاں جنگ چھیڑنے کی نیت سے نہیں تھیں لیکن ہماری سب سے بڑی ناکامی یہ تھی کہ کشمیر میں تحریک حریتکس قدر دور رس ہوگی۔ جب اس نے طول پکڑا تو ہمیں فکر ہو گئی۔ اس کے ساتھ کیسے نمٹا جائے ہم اسے بے قابو ہونے دینا نہیں چاہتے تھے۔ جس کے نتیجے میں جنگ چھڑ جاتی اور فریقین میں سے کوئی بھی یہ نہیں چاہتا تھا۔ آیا اس پر قابو پایا جا سکتا تھا؟ یہ ہمارا چیلنج تھا۔ کشمیر میں شورش پرآئی ایس آئی کا کنٹرول کم کامیاب رہا۔ خصوصاً مجھے آج تک افسوس ہے کہ ہم نے امان اللہ گلگتی کو زیادہ سنجیدہ کیوں نہیں لیا۔ اس کے گروپ نے شورش کی قیادت کی۔ اسی نے شروع کیا۔ میں جب آئی ایس آئی میں تھا تو اس سے ملاقات ہوئی تھی۔ وہ اس وقت اہم نہیں لگتا تھا۔ بہرحال اس کا تیسرا آپشن’’آزادی‘‘ پانی کو آلودہ کررہا تھا۔ چکوٹھی میں ریلیوں کی طرح ہرسال 27اکتوبر کو یوم سیاہ منایا جاتا ہے۔ گلگتی واحد شخص تھا جو اپنے ساتھ نظم و ضبط کے ساتھ مجمع لاتا۔ دیگر غیر سنجیدہ تھے۔ جو تقاریر کر کے چلے جاتے لیکن 1990کی دہائی میں کشمیر میں تحریک آزادی کے ارتقاء کے ساتھ حریت کانفرنس کی تشکیل نے جدوجہد آزادی کو سمت دی اور یہ اچھی بات تھی۔ اس باب میں اے ایس دولت نے بتایا کہ بھارت میں ’’را‘‘ اور انٹیلی جنس بیورو مل کر کام کرتے ہیں۔ تاہم اسد درانی نے اعتراف کیا کہ اگر بھارت میں مذکورہ دو ادارے مل کر کام کرتے ہیں تو وہ ہم سے ایک قدم آگے ہیں۔ جب ادتیاسنہا نے میڈیا کے کردار کے بارے میں سوال کیا تو درانی نے کھل کراعتراف کیا کہ میڈیا میں ایجنسیوں نے سرمایہ کاری کی۔ اس کی ابتداء بھارت نے کی۔ اسددرانی کے مطابق دونوں میں قدر مشترک میڈیا وار ہے۔ ٹی وی چینلز کو بھی فنڈز دیئے جاتے ہیں۔ ایک بھارتی چینل پہلا تھا جس کو فنڈنگ کی گئی ۔ جس پر اے ایس دولت نے سوال کیا کس نے چینل کو پیسے دیئے، آئی ایس آئی؟ اسد درانی نے کہا کہ آئی ایس آئی تو بعد میں میدان میں آئی۔ دولت نے کہا اسد کا کہنا ہے خود بھارتی انٹیلی جنس ایجنسی نے چینل کو اسپانسر کیا تھا۔ جس پر اسد درانی نے کہا اگر مجھے یاد ہے تو یہ ایجنسی ’’را‘‘ تھی جس نے ڈھائی کروڑ ڈالرز دیئے تھے اور اس زمانے میں یہ کم رقم نہیں تھی۔ لیکن دولت کا کہناتھا اس کا مقصد کیاتھا، آج تک معلوم نہیں ہو سکا۔ اسد درانی نے بتایا ’’را‘‘ کے لئے چینل شروع کرنا۔ ہرجگہ انٹیلی جنس اداروں کے خیال میں یہی مقصد تھا تاکہ اعصابی جنگ کو آگے بڑھایا جا سکے۔ ان کے خیال میں امریکی سی آئی اے ایک تھرڈ ریٹ سروس ہے۔ اس نے صحافیوں کو پس پردہ استعمال کیا۔ امریکی اور برطانوی انٹیلی جنس ادارے حقائق تخلیق کرنے اور میڈیا کے ذریعہ ماحول بنانے میں ماہر ہیں۔ ادتیاسنہا کے اس سوال پر کہ آئی ایس آئی نے کسی بھارتی چینل کو اسپانسر کیوں نہیں کیا؟ اسد درانی نے کہا ان کے خیال میں وزیراعظم اور قومی سلامتی کونسل اس تخیل پر جاگ گئے ہیں اور بھارت میں ’’اثاثے‘‘ تخلیق کرنا شروع کر دیئے ہیں۔ یہ اثاثے درست ہیں یا غلط انہوں نے کہا میں یہ نہیں جانتا۔ مثال کے طورپر لاہور کے ایک انگریزی روزنامے میں کسی ہندو یا سکھ نام سے مضمون شائع ہوا اور یہ کسی آئی ایس آئی افسر کے علاوہ کسی اور کا لکھا نہیں ہو سکتا۔</TEXT>
