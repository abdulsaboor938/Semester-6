<DOCNO>2460122</DOCNO>
<HL>چیف جسٹس افتخار محمد چوہدری صدارتی ریفرنس کی سماعت کے لئے آج پروگرام کے مطابق سپریم کورٹ پہنچیں گے۔۔ملک بھر میں وکلا کی جانب سے عدالتوں کا بائیکاٹ اور احتجاجی ریلیاں نکالی جارہی ہیں</HL>
<AUTHOR>اردو پوائنٹ</AUTHOR>
<DATELINE> Pakistan 2007-03-21 12:41:13+05</DATELINE>
<TEXT>اسلام آباد (اُردو پوائنٹ اخبار تازہ ترین۔21مارچ۔2007ء) چیف جسٹس افتخار محمد چوہدری اور ان کے وکلا سپریم جوڈیشل کونسل کی جانب سے صدارتی ریفرنس کی سماعت تین اپریل تک ملتوی کرنے کے باوجود آج پروگرام کے مطابق سپریم کورٹ پہنچیں گے۔اس موقع پر وکلا تنظیموں اور سیاسی جماعتوں کی جانب سے احتجاج کا اعلان کیا گیا ہے۔جبکہ لاہور میں وکلا پر تشدد کے خلاف آج ملک بھر میں وکلا عدالتوں کا ہڑتال کررہے ہیں اور مختلف شہروں میں احتجاجی ریلیاں بھی نکالی جارہی ہیں۔ چیف جسٹس ، جسٹس افتخار محمد چودھری سے حکومتی سلوک کے خلاف آج ملک بھرمیں یوم احتجاج منایا جارہا ہے۔ جسے روکنے کے لئے پولیس نے حزب اختلاف کے درجنوں کارکنوں کو حراست میں لے لیا۔ لاہور پولیس کے ایک افسر نے نام ظاہر نہ کرنے کی شرط پر بتایا کہ پولیس افسران کے ایک ہنگامی اجلاس میں گرفتاریوں کا فیصلہ کیا گیا۔ () جس کے بعد لاہور میں پولیس نے پیپلز پارٹی، مسلم لیگ نواز اور جماعت اسلامی کے ’متحرک‘ کارکنوں کے گھروں پر چھاپے مارنے شروع کردیے۔ پولیس نے پیپلز پارٹی کی خاتون رہنما ساجدہ میر سمیت تقریباً چالیس کارکنوں کو حراست میں لے لیا۔اس کے علاوہ مسلم لیگ نواز اور جماعت اسلامی کے کارکنوں کو بھی گرفتار کیا گیا ہے۔ سپریم جوڈیشل کونسل کی جانب سے مقدمہ کی سماعت تین اپریل تک ملتوی کرنے کے باوجود وکلاء تنظیموں نے ملک گیر یوم احتجاج منانے کا فیصلہ برقرار رکھا ہے۔ہائی کورٹ بار ایسوسی ایشن اور لاہور بارایسوسی ایشن کے اعلان کے مطابق لاہور میں وکیلوں کا ایک جلوس ہائی کورٹ سے مال روڈ کے ریگل چوک تک جائے گا جہاں مجلس عمل کےرہنما جلوس کا استقبال کریں گے ۔ پیپلز پارٹی کے کارکنوں نےآج احتجاج میں شرکت کی حکمت عملی ترتیب دی ہے۔تحریک انصاف اور مسلم لیگ نواز کے کارکن وکلاء کے جلوس میں براہ راست شریک ہونگ۔ے</TEXT>
