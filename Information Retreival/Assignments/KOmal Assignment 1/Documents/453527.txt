<DOCNO>453527</DOCNO>
<HL>کم سے کم اجرت کی ادائیگی پر عملدرآمد یقینی بنانے کیلئے قانون سازی کی جائے: مزدور تنظیمیں</HL>
<AUTHOR>روزنامہ پاکستان</AUTHOR>
<DATELINE> Pakistan 2016-06-05 03:58:35+05</DATELINE>
<TEXT>لاہور (لیاقت کھرل) وفاقی حکومت کا پیش کردہ بجٹ محنت کش مخالف بجٹ ہے، کم سے کم اجرت میں 10 فیصد اضافہ اونٹ کے منہ میں زیرہ کے برابر ہے اور بجٹ میں مزدوروں پرقاتلانہ حملہ کیا گیا ہے۔ بجٹ کی شکل میں مزدوروں پر شب خون مارا گیا ہے کم سے کم اجرت میں ایک ہزار اضافہ کو محنت کش مسترد کرتے ہیں۔ بنیادی اجرت میں کم سے کم 50 فیصد اضافہ کیا جائے اور کم سے کم اجرت کی ادائیگی پر عمل درآمد کو یقینی بنانے کیلئے قانون سازی کی جائے وگرنہ مزدور کی یہی حالت رہے گی وگرنہ ملک بھر کی مزدور تنظیمیں ایک پلیٹ فارم پر اکٹھی ہو کر ملک گیر احتجاجی تحریک چلانے پر مجبور ہو جائیں گی۔ ان خیالات کا اظہار محنت کشوں کی مختلف تنظیموں کے عہدیداروں نے ’’پاکستا ن فورم‘‘ میں کیا ہے اس موقع پر پاکستان ورکرز کنفیڈریشن کی صدر روبینہ جمیل نے کہا کہ وفاقی حکومت کا پیش کردہ بجٹ میں محنت کشوں کے لئے کچھ نہیں رکھا گیا ہے۔ وفاقی بجٹ محنت کش مخالف بجٹ ہے اور بجٹ میں محنت کش کی کم سے کم اجرت میں ایک ہزار اضافہ مونگ پھلی کے دانے کے مترادف ہے یا پھر اونٹ کے منہ میں زیرہ کے برابر کہا جا سکتا ہے۔ انہوں نے کہا کہ یہ کیسا بجٹ ہے کہ رات و رات فیصلہ کر دیا جاتا ہے اور اس میں محنت کشوں سمیت کسی بھی سٹیک ہولڈرز سے بجٹ کی تیاری میں مشاورت تک نہیں کی جاتی ہے۔ اس موقع پر خورشید احمد خان نے کہا کہ مزدور کی کم سے کم اجرت میں 50 فیصد اضافہ کیا جائے وگرنہ مزدور کی معاشی حالت کبھی بدل نہیں سکے گی، اور پنشن میں بھی اسی تناسب سے اضافہ کیا جانا ضروری ہے اس موقع پر خورشید احمد خان نے مزید کہا کہ مزدور کی اجرت بڑھانے اور پنشنرز کی پنشن بڑھانے میں مذاق کیا گیا ہے 85 سال عمر کے پنشنرز کی پنشن میں 25 فیضد اضافہ کیا گیا ہے جبکہ 60 سے 70 اور 75 سال کی عمر کو پنشنرز بڑی مشکل سے کراس کرتا ہے حکومت نے تقسیم کے فارمولے میں ڈال کر زیادتی کی ہے اس موقع پر عوامی ورکرز پارٹی اور لیبر پارٹی کے مرکزی رہنما فاروق طارق نے کہا کہ پورا سال بجلی کی لوڈشیڈنگ رہتی ہے جبکہ گیس کے بحران نے تو لاکھوں مزدوروں کے گھروں کے چولہے ٹھنڈے کر دیئے ہیں۔ جس سے مزدوروں کے خود کشی کرنے کے تناسب کی شرح بڑھ رہی ہے اس موقع پر انہوں نے مزید کہا کہ حکومت پہلے کم سے کم اجرت کے قانون پر عمل در آمد کو یقینی بنانے کے لئے قانون سازی کرے کم سے کم اجرت میں اضافہ کر دینا کوئی بڑی بات نہیں ہے اس موقع پر ٹریڈ یونین کے یوسف بلوچ، مزدور یونین کے محمود بٹ، وویمن ورکرز کی عذرا شاد اور واپڈا پیغام یونین کے مرکزی رہنما یوسف ملک اور توقیر اسلام خانٍٍ نے کہا کہ آج بھی فیکٹریوں اور کارخانوں میں 8 ہزار سے 9 ہزار کم سے کم اجرت دی جا رہی ہے جبکہ اس کے خلاف شکایت یا شنوائی کے لئے کوئی ادارہ نہ ہے اور اس مقصد کیلئے قائم محکمہ لیبر کا ادارہ کئی سالوں سے سفید ہاتھی کا کردار ادا کر رہا ہے۔ حکومت مزدوروں کی مالی حالت بہتر بنائے گی تو ادارے مضبوطی پکڑیں گے۔ جبکہ حکومت اس کے بر عکس کام کر رہی ہے انہوں نے کہا کہ جو ادارہ تھوڑی سی ترقی کرتا ہے۔ یا خسارے سے نکلتا تو اسے پرائیویٹ کرنے کی کوشش کی جاتی ہے حکومت مزدور دشمن پالیسیاں ترک کرے وگرنہ ملک گیر تحریک چلانے پر مجبور ہو جائیں گے اس موقع پر محمد الیاس اے پی ٹی یو کے کامران صغیر اور محمد اشرف اور ٹریڈ یونین فیڈریشن کے صدر انور گجر اور جنرل سیکریٹری مستنصر جاوید نے کہا کہ حکومت ہر بجٹ میں مزدوروں سے مذاق کرتی ہے۔ حکومت کی اس ظالمانہ اور مزدور دشمن پالیسی پر اب خاموشی سے نہیں بیٹھیں گے ۔</TEXT>
