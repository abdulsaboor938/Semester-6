<DOCNO>1458135</DOCNO>
<HL>اداروں میں مداخلت‘ لاء گیٹ ٹیسٹ‘ وکلا آج ملک گیر ہڑتال کرینگے</HL>
<AUTHOR>نوائے وقت</AUTHOR>
<DATELINE> Pakistan 2018-10-24 06:19:48+05</DATELINE>
<TEXT>ملتان (سپیشل رپورٹر) اداروں کے اختیارات میں مداخلت، وکلاء کے خلاف مقدمات کے اندراج اور لائ-گیٹ ٹیسٹ کے خلاف ملک بھر کی صوبائی بار کونسلز آج24 اکتوبر کو ملک گیر ہڑتال کریں گی۔ اس ضمن میں پنجاب، سندھ، بلوچستان، خیبرپختوانخواہ، اسلام آباد اور آزاد جموں کشمیر بار کونسلز کے جاری اعلامیہ کے مطابق قانونی کی حکمرانی اورآئین کی بالادستی کو یقینی بنانے اور ملک کے اندر اداروں کی دوسرے اداروں کے اختیارات میں مداخلت پر تمام بار کونسلز ملک گیر ہڑتال کریں گی اور اجلاس میں لاہور میں وکلاء کے خلاف ناجائز مقدمات اور دیگر کارروائیوں کی بھرپور مذمت کی جائے گی جبکہ بطور احتجاج ملک بھر میں کوئی بھی وکیل عدالتوں میں پیش نہ ہو گا۔ اس سلسلے میں منعقدہ کانفرنس میں صوبائی بار کونسلز کے معاملات میں پاکستان بار کونسل کی بے جا مداخلت پر ناپسندیدگی کا اظہار کیا گیا اور غیر ضروری و غیر قانونی مداخلت کی مذمت بھی کی گئی تھی۔</TEXT>
