وزیرِ اعظم عمران خان 2 روزہ دورے پر سعودی عرب پہنچ گئے
اسلام آباد: وزیرِ اعظم عمران خان 2 روزہ دورے پر سعودی عرب پہنچ گئے، پہلے مرحلے پر وزیرِ اعظم مدینہ منوّرہ پہنچے ہیں۔ تفصیلات کے مطابق وزیرِ اعظم پاکستان اپنے دو روزہ دورے پر مدینہ منوّرہ پہنچ گئے، مدینے کے گورنر شہزادہ فیصل بن سلمان نے وزیرِ اعظم کا استقبال کیا۔ وزیرِ اعظم ریاض میں سرمایہ کاری کانفرنس میں شرکت کریں گے وزیرِ اعظم کے استقبال کے لیے پاکستان میں سعودی عرب کے سفیر نواف المالکی بھی ائیر پورٹ پر موجود تھے۔ وزیرِ اعظم عمران خان وفد کے ہم راہ روضہ رسول ﷺ پر حاضری دیں گے، دورے کے دوران وزیرِ اعظم سعودی عرب میں انٹرنیشنل کانفرنس میں شرکت کریں گے۔ وزیرِ خارجہ شاہ محمود قریشی، وزیرِ خزانہ اسد عمر، وزیرِ اطلاعات فواد چوہدری، مشیر تجارت رزاق داؤد، وزیرِ مملکت اور چیئرمین سرمایہ کاری بورڈ ہارون شریف بھی وزیرِ اعظم عمران خان کے ہم راہ ہیں۔ خیال رہے کہ دفتر خارجہ نے کہا ہے کہ وزیرِ اعظم سرمایہ کاری کانفرنس میں پاکستان میں سرمایہ کاری اور معاشی مواقع پر روشنی ڈالیں گے اور اپنے آئندہ 5 سالہ وژن سے دنیا کو آگاہ کریں گے۔ یہ بھی پڑھیں: ملک کو معاشی بحران سے نکالنے کی ذمہ داری وزیراعظم نے خود سنبھال لی واضح رہے وزیرِ اعظم عمران خان کا یہ دوسرا دورۂ سعودی عرب ہے، اس سے قبل وزیرِ اعظم 18 ستمبر کو دو روزہ سرکاری دورے پر سعودی عرب گئے تھے جو ان کا پہلا غیر ملکی دورہ تھا، ان کے لیے خصوصی طور پر روضہ رسولﷺ کے دروازے کھولے گئے تھے۔ وزیرِ اعظم نے مکہ مکرمہ میں عمرہ بھی ادا کیا، بیت اللہ پہنچنے پر ان کے لیے خصوصی طور پر خانۂ کعبہ کا دروازہ بھی کھولا گیا، جہاں انھوں نے نوافل ادا کیے اور پاکستان اور عالم اسلام کی سلامتی کے لیے دعائیں کیں۔ comments
