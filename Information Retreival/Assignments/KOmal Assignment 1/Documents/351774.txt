<DOCNO>351774</DOCNO>
<HL>2016،گھریلوملازمین پرتشدد کے مقدمات میں اضافہ ، 600سے زائد بچے اغوا ہوئے</HL>
<AUTHOR>روزنامہ پاکستان</AUTHOR>
<DATELINE> Pakistan 2017-01-01 03:18:57+05</DATELINE>
<TEXT>لاہور(وقائع نگار) سن دوہزار سولہ میں گھریلو ملازمین پر تشدد کے کیسز میں ریکاڑڈاضافہ کے ساتھ ساتھ پنجاب میں چھ سو سے زائد بچوں کے اغوا کے کیسز رپورٹ ہوئے جن میں سے تین سو کا تعلق لاہور سے تھا۔تفصیلات کے مطابق2016 کھٹی میٹھی یادوں کے ساتھ بیت گیا۔ درد ناک صورتحال یہ ہے کہ یہ سال بچوں کے لیے مثبت ثابت نہ ہوسکا ،دوہزار سولہ میں لاہور ،روالپنڈی اورفیصل آباد سمیت دیگر شہرو ں میں بچوں کے اغوا کے درجنوں مقدمات کے ساتھ گھریلو ملازمین پر تشدد کے ریکارڈ کیسز رپورٹ ہوئے ۔پنجاب میں اغوا کئے گئے چھ سو بچوں میں سے تین سو بچوں کا تعلق لاہور سے تھا۔چائلڈ پروٹیکشن بیورو کی رپورٹ کے مطابق رواں سال پنجاب میں 7045بچے ریسکیو کئے گئے جن میں سے 6380 بچوں کو والدین سے ملوا دیا گیا ۔کم عمری کی شادی اور ملازمت ،گھریلوملازمین پر تشدد کے لئے بنائے جانے والے قوانین پر عمل درآمد بھی نہ ہو سکا۔چائلڈ پروٹیکشن اینڈ ویلفیئر بیورو میں700سے زائد بچے آج بھی اسی آس پر بیٹھے ہیں کہ شاید2017 ان کو اپنوں سے ملوا دے، ان بچوں میں338 بچے لاہور بیورو میں موجود ہیں۔</TEXT>
