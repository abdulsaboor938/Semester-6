<DOCNO>677755</DOCNO>
<HL>احتساب عدالت نے شریف برادرن کو منی لانڈرنگ کیس میں با عزت بری کر دیا</HL>
<AUTHOR>روزنامہ پاکستان</AUTHOR>
<DATELINE> Pakistan 2014-09-20 04:14:01+05</DATELINE>
<TEXT>راولپنڈی ( اے این این ) احتساب عدالت نے شریف برادران کو کو منی لانڈرنگ اور غیر قانونی اثاثہ جات کیس میں باعزت بری کر دیا ¾ چیئرمین نیب کی جانب سے مقدمات دوبارہ سماعت کےلئے کھولنے کی درخواست مسترد ۔راولپنڈی کی احتساب عدالت نمبر ایک میں گزشتہ روز حدیبیہ پیپر مل، رائے ونڈ محل اور اتفاق فانڈری کے حوالے سے منی لانڈرنگ اور غیر قانونی اثاثہ جات کیس کی سماعت ہوئی جس میں عدالت نے وزیراعظم نواز شریف، وزیراعلی پنجاب شہباز شریف، کلثوم نواز، مریم نواز اور حمزہ شریف سمیت شریف فیملی کو منی لانڈرنگ اور غیر قانونی اثاثہ جات کیس میں باعزت بری کرتے ہوئے چیئرمین نیب کی جانب سے یہ مقدمات دوبارہ سماعت کے لئے کھولنے کی درخواست مسترد کر دی ہے۔ عدالت کا پنے فیصلے میں کہنا تھا کہ بادی النظر میں یہ مقدمات سیاسی انتقام کی بنیاد پر قائم کئے گئے اور ان کا 14 سال سے التوا میں رکھنا بھی بدنیتی پر مبنی تھا۔اتفاق فانڈری کیس کے حوالے سے شریف فیملی کے وکیل احمد اویس نے عدالت کو بتایا کہ مچلکوں کے معاملات متعلقہ بینکوں کے ساتھ طے پا چکے ہیں اور یہ معاملہ ہائی کورٹ میں زیر سماعت ہے جب کہ عدالت نے اس کیس میں باقاعدہ حکم امتناع جاری کر رکھا ہے لہذا جب تک عدالت حکم امتناع ختم نہیں کرتی تو اس کیس کی سماعت نہیں کی جا سکتی جس پر عدالت نے سماعت 2 اکتوبر تک ملتوی کر دی۔واضح رہے کہ اس سے قبل لاہور ہائی کورٹ راولپنڈی کا 3 رکنی بنچ بھی ان حدیبیہ پیپر مل اور رائے ونڈ محل ریفرنسوں کو ناقابل سماعت قرار دے چکا ہے۔ شریف فیملی پر یہ مقدمات گزشتہ 16 سال سے زیر سماعت تھے لیکن شریف خاندان کے سعودی عرب جلا وطن ہونے کے بعد اپریل 2002 میں یہ مقدمات غیر معینہ مدت کے لئے ملتوی کر دیئے گئے تھے</TEXT>
