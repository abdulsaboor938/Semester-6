<DOCNO>2587252</DOCNO>
<HL>چین میں معصوم بچوں کی اسمگلنگ ناکام ،89 بچے بازیاب ،355 ملزمان گرفتار ، ملزمان کوقانون کی گرفت میں لانا ہے جو مغوی بچے خریدتے اور بیچتے ہیں، چین میں بچوں کی اسمگلنگ کو روکا جائے گا، وزارت خارجہ</HL>
<AUTHOR>اردو پوائنٹ</AUTHOR>
<DATELINE> Pakistan 2012-12-26 13:34:27+05</DATELINE>
<TEXT>بیجنگ (اُردو پوائنٹ اخبار تازہ ترین۔ آئی این پی۔26دسمبر 2012ء ) چین میں معصوم بچوں کی اسمگلنگ ناکام بنا کر 89بچوں کو بازیاب کرالیا گیا،جبکہ گھناوٴنے جرم کے گروہ کے355ارکان گرفتار کر لئے گئے ۔عالمی میڈیا کی رپورٹ کے مطابق چینی پولیس نے بہادری کی مثال پیش کرتے ہوئے 89 معصوم بچوں کو بچالیا۔ () چینی خبررساں ایجنسی کے مطابق پولیس نے چین کے سب سے آبادی والے دو صوبوں گانگڈونگ اور سچوان میں آپریشن کر کے 355 مشتبہ افراد کو گرفتار کرلیا جو بچوں کی اسمگلنگ میں ملوث تھے۔ پولیس نے 89 بچوں کو بازیاب بھی کرایا جنہیں پبلک سیکیورٹی کے حوالے کردیا گیا۔چینی پولیس نے کامیاب آپریشن کرکے ایک ایسے نیٹ ورک کو توڑا جو معصوم بچوں کی دوسرے ممالک میں اسمگلنگ کرتا تھا۔ بچوں کی اس وقت مقامی نرسنگ ہوم میں دیکھ بھال کی جارہی ہے اور پولیس بچوں کے والدین کو تلاش کررہی ہے۔ وزارت خارجہ کے مطابق ان لوگوں کو قانون کی گرفت میں لانا ہے جو مغوی بچے خریدتے اور بیچتے ہیں تاکہ چین میں بچوں کی اسمگلنگ کو روکا جا سکے۔</TEXT>
