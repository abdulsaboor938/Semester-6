<DOCNO>923503</DOCNO>
<HL>کیا بھارت کشمیریوں کی آزادی کو دباسکے گا؟...آغا مسعود حسین</HL>
<AUTHOR>روزنامہ جنگ</AUTHOR>
<DATELINE> Pakistan 2011-02-07 05:02:00+05</DATELINE>
<TEXT>5 فروری کو آزاد کشمیر اور پاکستان سمیت پوری دنیا میں کشمیریوں کے ساتھ اتحاد اور یکجہتی کا دن منایا گیا۔ مقبوضہ کشمیر میں کشمیری گزشتہ کئی دہائیوں سے اپنی آزادی اور بقاء کی جنگ لڑرہے ہیں جس کو بھارت کی سات لاکھ سے زائد فوج استبدادی ہتھکنڈوں سے دبانے کی کوشش کررہی ہے مگر اس میں ناکام نظر آرہی ہے۔ آنجہانی پنڈت نہرونے پوری دنیا کے سامنے یہ وعدہ کیا تھا کہ وہ اقوام متحدہ کی قراردادوں کی روشنی میں مقبوضہ کشمیر میں استصواب کرائیں گے تاکہ یہ معلوم کیا جاسکے کہ کشمیری عوام پاکستان کے ساتھ رہنا چاہتے ہیں یا پھر بھارت کے ساتھ لیکن وہ وعدہ پورا نہیں کیا گیا بلکہ مقبوضہ کشمیر میں بھارتی فوج کی نگرانی میں جعلی انتخابات کراکے دنیا کو یہ دھوکہ دینے کی کوشش کی گئی ہے کہ کشمیری عوام آزادانہ طور پر اپنی زندگی بھارت کے سائے میں بسر کررہے ہیں لیکن گزشتہ 20 سال سے کشمیری عوام کی جدوجہد بھارت کے جعلی انتخابات کی نفی کررہی ہے اور یہ ثابت کررہی ہے کہ کشمیری عوام بے پناہ قربانیاں دینے کے باوجود اپنی آزادی کے حصول کیلئے پرعزم دکھائی دیتے ہیں اب امریکہ اور یورپی یونین کے رہنماؤں نے بھی یہ کہنا شروع کردیا کہ کشمیر کے مسئلہ کا حل خود بھارت کی اقتصادی ترقی کیلئے مددگار ثابت ہوگا نیز اس کی وجہ سے پاکستان اور بھارت کے درمیان اچھے ہمسائیگی کے تعلقات بھی استوار ہوسکتے ہیں لیکن بھارتی حکمران امریکہ اور یورپی یونین کے رہنماؤں کی اپیلوں پر کان نہیں دھررہے ہیں بلکہ فوجی طاقت کے زور پر اب نہتے کشمیریوں کا قتل عام روزمرہ کا معمول بن گیا ہے، چین کی حکومت نے بھی بھارت کو مشورہ دیا ہے کہ وہ کشمیر کا مسئلہ اقوام متحدہ کی قراردادوں کے ذریعے حل کرے ورنہ جنوبی ایشیا میں امن کا قیام محض ایک خواب ہی رہے گا۔چنانچہ اب ایک بار پھر بھارت کے وزیر خارجہ ایس ایم کرشنا نے کہا ہے کہ بھوٹان میں 6/7 فروری کو سارک کی سائیڈ لائن پر سیکریٹری خارجہ کی ملاقات میں کشمیر سمیت تمام متنازعہ مسائل پر بات چیت کرنے کو تیار ہیں لیکن پاکستان کو پہلے ممبئی کے اصلی کرداروں کو پاکستانی عدالتوں کے ذریعے مقدمہ چلاکر سزا دلائی جائے تب جاکر ان دونوں ملکوں کے درمیان جامع مذاکرات کی راہیں استوار ہوسکتی ہیں، ایس ایم کرشنا کے اس بیان سے ثابت ہوتا ہے کہ بھارت پاکستان کے ساتھ مذاکرات کیلئے نہ تو سنجیدہ ہے اور نہ وہ کشمیر کے مسئلہ کا کوئی حل نکالنا چاہتا ہے۔ کشمیری عوام کی جدوجہد کے پس منظر میں اب تو انسانی حقوق کی بیشتر عالمی تنظیمیں یہ کہہ رہی ہیں بلکہ کھل کر یہ کہہ رہی ہیں کہ بھارت میں انسانی حقوق کی زبردست پامالی ہورہی ہے۔ اقلیتوں کے ساتھ ناروا سلوک کیا جارہا ہے، سب سے زیادہ بھارتی مسلمانوں کے ساتھ سوتیلی ماں جیساسلوک ہورہا ہے۔ ان پر کسی نہ کسی بہانے تشدد کیا جاتا ہے اور بعد میں ان کے نوجوانوں کو جیل میں بند کردیا جاتا ہے اور یہ کئی کئی سال بغیر کسی مقدمے کے جیلوں میں بند رہتے ہیں، مثال کے طور پر مالی گاوٴں میں بم دھماکے میں مسلمانوں کے چند نوجوانوں کو محض شک و شبہہ کی بنیاد پر گرفتار کیا گیا تھا جو گزشتہ چار سالوں سے جیلوں میں بند ہیں حالانکہ اب یہ حقیقت سامنے آئی ہے کہ مالی گاوٴں بم دھماکے میں آر ایس ایس کے انتہا پسند ہندو ملوث تھے جنہوں نے یہ کام کیا تھا اور الزام مسلمانوں کے سر ڈال دیا تھا ۔ اسی طرح سمجھوتہ ایکسپریس بم دھماکے جس میں آر ایس ایس کے علاوہ بھارتی فوج کا ایک کرنل بھی ملوث تھا، ابھی تک جیلوں میں بند ہے جس میں کم عمر بچہ کلیم بھی شامل ہے۔ 2008 کے بم دھماکوں میں بھی بھارتی مسلمانوں کو جھوٹے اور جعلی مقدموں میں ملوث کیا گیا تھا لیکن بعد میں یہ پتہ چلا کہ ان دھماکوں کے پیچھے بھی بھارت کی انتہا پسند ہندو تنظیمیں تھیں اور انہوں نے ہی یہ کارروائیاں کی تھیں۔ اسی طرح کرسچن کمیونٹی اور چھوٹی ذات کے ہندو بھی بھارت کی برہمن نواز حکومت کے ظلم سے محفوظ نہیں ہیں۔ کرسچنوں کی عبادت گاہوں کو نذر آتش کیا جاتا ہے اور اگر کوئی کرسچن ان حرکتوں کی مزاحمت کرتا ہے تو اس کو قتل کرنے سے بھی دریغ نہیں کیا جاتا ہے۔ اسی طرح چھوٹی ذات کے ہندو (ہریجن) جن سے حکومت کے کارندے بلکہ بڑی ذات کے ہندو ٹھاکر بیگار لیتے ہیں اور جب وہ بغیر معاوضے کے کام کرنے سے انکار کرتے ہیں تو ان کی عورتوں کو اغوا کرکے جنسی تشدد کا نشانہ بنایا جاتاہے تاکہ وہ آئندہ بیگار دینے پر انکار نہ کریں۔ مقبوضہ کشمیر میں بھی بھارتی فوجی تفتیش کے بہانے گھروں میں داخل ہوکر عورتوں کے ساتھ زیادتیاں کرتے ہیں۔ حال ہی میں بھارتی فوجیوں نے سری نگر کے قریب ایک گاؤں میں ”تحقیق و تفتیش “ کے بہانے تین عورتوں کو اغوا کرکے ان کے ساتھ جنسی تشدد کرنے کے بعد قتل کردیا۔ اسی طرح اس وقت مقبوضہ کشمیر میں ایسے کئی سو نوجوانوں کو اغوا کرکے یا تو قتل کردیا گیا ہے یا پھر ان کا شمار لاپتہ افراد میں ہوتا ہے۔ یہی وجہ ہے کہ انسانی حقوق کی بیشتر عالمی تنظیمیں مقبوضہ کشمیر سمیت بھارت کے طول و ارض میں ہونے والی انسانی زیادتیوں پر چیخ اٹھی ہیں اور بھارتی قیادت کو متنبہ کررہی ہیں کہ یہ سلسلہ بند ہونا چاہئے اور اس کو ایک مہذب ملک کی حیثیت سے انسانوں کے بنیادی آئینی حقوق کا احترام کرنا چاہئے ۔ مقبوضہ کشمیر میں کشمیری عوام اپنا بنیادی حق رائے دہی استعمال کرنا چاہتے ہیں جس کی ضمانت اقوام متحدہ نے دی ہے، بھارت اس کو نظرانداز کرکے اپنی سات لاکھ فوج کے ذریعے ان پر ظلم کے پہاڑ توڑ رہا ہے اور اس کا یہ زعم کہ وہ اس بہیمانہ ظلم کے ذریعے آزادی کے متوالوں کو خاموش کردے گا ایک زبردست غلط فہمی ہے۔ ظالم جلد یا بدیر اپنے منطقی انجام کو پہنچ کر پچھتاتا ہے کہ کاش میں نے ایسا نہ کیا ہوتا لیکن اس وقت بہت دیر ہوچکی ہوتی ہے، یہی انجام بھارت کا مقبوضہ کشمیر میں ہونے والا ہے۔</TEXT>
