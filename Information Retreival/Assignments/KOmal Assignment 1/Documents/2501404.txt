<DOCNO>2501404</DOCNO>
<HL>چکوال ، وکلاء کی ججز بحالی کیلئے ہڑتال جاری</HL>
<AUTHOR>اردو پوائنٹ</AUTHOR>
<DATELINE> Pakistan 2008-06-03 18:27:49+06</DATELINE>
<TEXT>چکوال (اردوپوائنٹ اخبا ر تازہ ترین03جون2008 ) ضلع چکوال کے وکلاء نے معزول ججوں کے ساتھ اظہار یکجہتی کرتے ہوئے منگل کے روز ایک گھنٹے تک ہڑتال کی ، جس کے نتیجے میں چکوال ، تلہ گنگ اورچو آسیدنشاہ کی عدالتوں میں صبح ساڑھے دس بجے سے ساڑھے گیارہ بجے تک کام بند رہا ، دو وکلاء ملک شاہد اقبال اور عقیل احمد جنجوعہ نے ڈسٹرکٹ بارچکوال کی طرف سے لگائے جانے والے بھوک ہڑتالی کیمپ میں حصہ لیا ، اس موقع پر صدر مشرف کے خلاف سخت نعرہ بازی کی گئی جبکہ وکلاء نے اپنے اس عزم کو دہرایا کہ معزول ججوں کی بحالی تک وکلاء کی جدوجہد جاری رہے گی ، وکلاء تحریک کو سات ماہ مکمل ہوگئے ہیں ، ممبر پنجاب بار کونسل حسن رضا پاشا نے بتایا کہ پانچ جون کو ملک بھر میں وکلاء کی ہڑتال ہوگی اور معزول ججوں کے ساتھ اظہار یکجہتی کرتے ہوئے احتجاجی مظاہرے اور ریلیاں نکالی جائینگی ، انہوں نے بتایا کہ بارہ جون کے لانگ مارچ کے سلسلے میں ضلع چکوال کے وکلاء کی تیاریاں مکمل کرلی گئی ہیں ۔</TEXT>
