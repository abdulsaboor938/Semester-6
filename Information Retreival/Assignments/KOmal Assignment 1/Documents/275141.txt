<DOCNO>275141</DOCNO>
<HL>پنجاب بجٹ، لیبر پالیسی کا اعلان کم ازکم اجرت 25ہزار مقرر کی جائے: مزدور تنظیمیں</HL>
<AUTHOR>روزنامہ پاکستان</AUTHOR>
<DATELINE> Pakistan 2017-06-02 04:52:46+05</DATELINE>
<TEXT>لاہور( خبرنگار) صوبے بھر کی مزدور تنظیموں کے نمائندوں نے مطالبہ کیا ہے کہ صوبائی بجٹ میں لیبر پالیسی کا اعلان اور مزدور کی کم سے کم اجرت 25 ہزار روپے مقرر کی جائے۔ وگرنہ صوبائی سطح پر احتجاجی تحریک چلائی جائے گی۔ ان خیالات کا اظہار مختلف مزدور تنظیموں کے نمائندوں نے گزشتہ روز ’’پاکستان‘‘ سے خصوصی گفتگو کے دوران کیا ہے۔ اس موقع پر آل پاکستان ٹریڈ یونین فیڈریشن کی صدر روبینہ جمیل نے کہا کہ مزدور پالیسی نہ ہونے کے باعث مزدور بنیادی حقوق سے محروم ہیں۔ حکومت بجٹ میں مزدور پالیسی کا اعلان کرے اور اس پر عملدرآمد کو یقینی بنایا جائے۔ انہوں نے کہا کہ حکومت ہر سال مزدور کی اجرت میں ایک ہزار روپے کا اضافہ کر دیتی ہے جبکہ اس کے مقابلہ میں مہنگائی میں دو فیصد اضافہ کیا جاتا ہے۔ انہوں نے حکومت سے مطالبہ کیا کہ آج پیش ہونے والے صوبائی بجٹ میں مزدور کی اجرت 25 ہزار روپے مقرر کی جائے ۔ اس سے مزدور کے گھر کا چولہا چل پڑے گا۔ اس موقع پر معین نواز پنوں اور یوسف بلوچ نے کہا کہ مزدور کی کم سے کم اجرت پر آج تک عمل درآمد نہیں ہو سکا ہے جس کے باعث لاکھوں مزدوروں کو 8 ہزار سے 11 ہزار روپے کے درمیان اجرت دی جاتی ہے جس سے لاکھوں مزدور کسمپرسی کی زندگی گزار رہے ہیں۔ یوسف بلوچ نے کہا کہ حکومت جب تک مزدور کی زندگی کو بدلنے کے لئے توجہ نہیں دیتی ہے۔ اس وقت تک ملک میں تبدیلی ناممکن ہے۔ اس موقع پر وویمن ورکرز کی عذرا شاد نے کہا کہ حکومت مزدور کے مقررہ اوقات پر عملدرآمد کو یقینی بنائے اور 8 گھنٹے کی بجائے 12 سے 16 گھنٹے زبردستی مزدوری لینے کے خلاف قانون سازی کرے اور انہوں نے اس کے لئے پہلے سے بنایا گیا قانون فرسودہ ہو چکا ہے۔ حکومت نئے سرے سے قانون سازی کرے تاکہ مزدور سے مقررہ اوقات 8 گھنٹے سے زائد مزدوری نہ کی جا سکے۔ اس میں بالخصوص خواتین مزدوروں سے کئی کئی گھنٹے زائد مزدوری لینا ایک سوالیہ نشان بنا ہوا ہے اور اس پر آج تک کسی بھی حکومت نے نوٹس نہیں لیا ہے۔ اس موقع پر پاکستان ورکرز کنفیڈریشن کے سیکرٹری جنرل خورشید احمد خاں نے کہا کہ حکومت بجٹ میں مزدور کی طرف سے زیادہ سے زیادہ توجہ دے۔ مزدور اور کلرک سمیت واپڈا اور دیگر اداروں کے چھوٹے ملازمین ملک کی ریڑھ کی ہڈی ہیں۔ حکومت ان کی خوشحالی کی جانب توجہ دے تو ادارے خوشحال ہوں گے اور اس طرح صنعتی پہیہ چلے گا اور اس سے ملک بھی ترقی کرے گا۔</TEXT>
