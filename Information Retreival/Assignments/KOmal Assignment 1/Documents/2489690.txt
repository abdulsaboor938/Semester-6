<DOCNO>2489690</DOCNO>
<HL>پشاورکے وکلاء نے ہائی کورٹ سے مکمل بائیکاٹ کیااور بھوک ہڑتالی کیمپ بھی لگایا</HL>
<AUTHOR>اردو پوائنٹ</AUTHOR>
<DATELINE> Pakistan 2008-01-21 18:11:11+05</DATELINE>
<TEXT>پشاور(اُردو پوائنٹ اخبار تازہ ترین۔21جنوری۔2008ء) پشاورہائی کورٹ باراورڈسٹرکٹ باراایسوسی ایشنز نے عدلیہ کی آزادی ،ججوں کی بحالی اورآسیران جمہوریت کی رہائی کے لئے عدالتوں سے بائیکاٹ کاسلسلہ پیرکے روز بھی جاری رکھا جبکہ پشاورہائی کورٹ میں مکمل اورماتحت عدالتوں میں دوگھنٹے کی بائیکاٹ جاری رہی وکلاء نے بھوک ہڑتالی کیمپ بھی لگایا ۔تفصیلات کے مطابق پیر کے روزپشاورہائی کورٹ بار اورڈسٹرکٹ بارایسوسی ایشن سمیت سرحد بھی وکلاء تنظیموں نے عدالتوں سے بائیکاٹ کیا اعلی عدالتوں کامکمل بائیکاٹ جبکہ ماتحت عدالتوں میں دوگھنٹے بائیکاٹ کیاگیا ۔ وکلاء نے پشاورہائی کورٹ میں مقدمات کی پیروی نہیں کی جبکہ ماتحت عدالتوں میں پیش ہوئے۔واضح رہے کہ پاکستان بارکونسل ہرجمعرات کوتمام عدالتوں کامکمل بائیکاٹ اورروزانہ ایک گھنٹے بائیکاٹ کافیصلہ کیا تھا جبکہ اس کے ردعمل میں صوبہ سرحد کے مختلف وکلاء تنظیموں نے ہائی کورٹ کامکمل بائیکاٹ جبکہ ماتحت عدالتوں میں ہرہفتے کے روزمکمل بائیکاٹ کااعلان کررکھا ہے۔ () اسی طرح پشاورکے وکلاء نے ہائی کورٹ کے احاطہ میں بھوک ہڑتالی کیمپ بھی لگایا جس میں زاہدخان،اشفاق احمدخلیل،پیرارشدجان،صیال احمد،عبدالقیوم مروت سمیت دیگر وکلاء بھی شریک ہوئے۔ہائی کورٹ باراورڈسٹرکٹ بارایسوسی ایشن کی مشترکہ جنرل باڈی کااجلاس منعقدنہیں ہوسکا۔</TEXT>
