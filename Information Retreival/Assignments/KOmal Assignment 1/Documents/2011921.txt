<DOCNO>2011921</DOCNO>
<HL>سزائے موت پانے والے تمام مجرمان کو بلاامتیاز پھانسی دینے کا مستحسن اقدام</HL>
<AUTHOR>نوائے وقت</AUTHOR>
<DATELINE> Pakistan 2015-03-18 05:08:55+05</DATELINE>
<TEXT>حکومت پاکستان کی جانب سے پھانسیاں روکنے کا فیصلہ واپس لئے جانے کے بعد مختلف مقدمات میں سزائے موت پانے والے مجرمان کو متعلقہ جیلوں میں پھانسی دینے کا عمل تیز کر دیا گیا ہے۔ اس سلسلہ میں گزشتہ روز کراچی، راولپنڈی، ملتان، جھنگ، گوجرانوالہ، میانوالی اور فیصل آباد کی جیلوں میں مجموعی طور پر 12 مجرموں کو تختہ دار پر لٹکا کر کیفر کردار کو پہنچایا گیا۔ ان مجرموں کو ڈکیتی، اغواءبرائے تاوان اور قتل کے مقدمات میں عام عدالتوں اور انسداد دہشت گردی کی خصوصی عدالتوں کی جانب سے موت کی سزائیں سنائی گئی تھیں تاہم ان کی تمام اپیلیں مسترد ہونے کے باوجود پھانسیاں روکنے کے عمومی حکومتی احکام کے باعث گزشتہ سات سال سے ان کو موت کی سزاﺅں پر عملدرآمد نہیں ہو پایا تھا۔ پیپلز پارٹی کے دور حکومت میں یورپی یونین کے دباﺅ پر موت کی سزاﺅں پر عملدرآمد روکا گیا جو میاں نواز شریف کے برسر اقدار آنے کے بعد بھی برقرار رہا اور حکومت کی جانب سے اس کا جواز یہ پیش کیا گیا کہ پھانسیاں بحال کرنے کی صورت میں یورپی یونین کی جانب سے ملنے والا جی ایس پلس کا سٹیٹس ختم ہو جائے گا جس سے ہماری معیشت پر منفی اثرات مرتب ہوں گے۔ جبکہ مختلف طبقات کی جانب سے اس حکومتی فیصلہ کو شریعت کے نکتہ نظر سے تنقید کا نشانہ بنایا جاتا رہا اور پھانسیاں رکنے کے باعث سنگین جرائم کا تناسب بھی بڑھنے لگا۔ پھر جب گزشتہ سال 16 دسمبر کو آرمی پبلک سکول پشاور میں معصوم بچوں پر دہشت گردی کا سانحہ ہوا تو وزیر اعظم نواز شریف نے موت کی سزاﺅں پر عملدرآمد بحال کرنے کا اعلان کر دیا۔ اس وقت تک سزائے موت پانے والے 6 ہزار کے قریب مجرمان اپنی سزاﺅں پر عملدرآمد کے منتظر تھے جن میں ساڑھے پانچ سو ایسے مجرمان بھی شامل تھے جن کی تمام اپیلیں مسترد ہو چکی تھیں۔ پھانسیاں بحال ہونے سے معاشرے میں جرائم کی بیخ کنی کے حوالے سے مثبت اثرات مرتب ہوئے تاہم ابتدائی طور پر مشرف حملہ کیس اور جی ایچ کیو حملہ کیس میں فوجی عدالتوں سے موت کی سزائیں پانے والے مجرمان ہی کو تختہ دار پر لٹکایا گیا اور سزائے موت پر عملدرآمد پھر التوا کا شکار ہو گیا جس سے یہ تاثر پیدا ہوا کہ حکومت پھر یورپی یونین اور مغربی دنیا کے دباﺅ میں آگئی ہے تاہم اب عام عدالتوں اور انسداد دہشت گردی کی عدالتوں سے سزائے موت پانے والے مجرمان کو بھی پھانسی پر لٹکانے کا عمل شروع ہو گیا ہے اور گزشتہ ایک ہفتے کے دوران دو درجن کے قریب مجرمان کیفر کردار کو پہنچائے جا چکے ہیں۔ یقیناً اس سے ملک میں انصاف و قانون کی عملداری کا تاثر پختہ ہو گا اور دہشت گردوں کو بھی سخت پیغام جائے گا جس سے یقیناً معاشرے میں امن و آشتی کی فضا ہموار ہو گی۔ بے شک مغربی دنیا کی جانب سے اب بھی پھانسیوں کی مخالفت کی جا رہی ہے اس کے باوجود حکومت نے سزائے موت پانے والے ہر نوعیت کے مجرمان کو پھانسی دینے کے عمل میں تیزی لا کر جرائم سے پاک صحت مند معاشرے کی بنیاد مستحکم بنانے کی جانب قدم بڑھایا ہے جب ہمارے ملک میں عدلیہ آزاد ہے اور آئین و قانون کی عملداری ہے تو سزاﺅں کی نوعیت کے حوالے سے کسی کو ہمیں ڈکٹیشن دینے کی قطعاً ضرورت نہیں۔</TEXT>
