<DOCNO>2589131</DOCNO>
<HL>کشمیری قوم کا یوم حق خودارادیت اور قائد عوام شہید ذوالفقار علی بھٹو کا 85واں یوم ولادت ریاست جموں و کشمیر، پاکستان ، گلگت بلتستان سمیت پوری دنیا میں قومی جو ش و خروش ملی بیداری، نظریاتی عقیدت و احترام کے ساتھ کل منایا جائیگا</HL>
<AUTHOR>اردو پوائنٹ</AUTHOR>
<DATELINE> Pakistan 2013-01-04 14:33:45+05</DATELINE>
<TEXT>مظفرآباد(اُردو پوائنٹ اخبار تازہ ترین۔ آئی این پی۔ 4جنوری2013ء) وزیراعظم آزاد کشمیر چوہدری عبدالمجید کی خصوصی ہدایت پر پانچ جنوری کشمیری قوم کا یوم حق خودارادیت اور پارٹی کے بانی چیئرمین قائد عوام شہید ذوالفقار علی بھٹو کا 85واں یوم ولادت ریاست جموں و کشمیر، پاکستان ، گلگت بلتستان سمیت پوری دنیا میں قومی جو ش و خروش ملی بیداری، نظریاتی عقیدت و احترام کے ساتھ کل منایا جائیگا ۔ 5جنوری کو ریاست جموں و کشمیر کے دونوں اطراف پاکستان کے چاروں صوبوں اور دنیا بھر میں کشمیری عوام اقوام متحدہ کے چارٹر اور سیکورٹی کونسل کی منظورشدہ قراردادوں کے مطابق اپنے حق خود ارادیت کیلئے عام ہڑتال، جلسے جلوس ، ریلیاں ، احتجاجی دھرنے دیکر عالمی برادری کی توجہ مقبوضہ کشمیر میں بھارت کے غاصبانہ تسلط پر مبذول کروانے کا اتحادو اتفاق سے تاریخی مظاہرہ کریں گے۔ () گزشتہ روز پاکستان پیپلز پارٹی آزاد کشمیر کی میڈیا ایڈوائزر شوکت جاوید نے یوم حق خودارادیت اور قائد عوام ذدالفقار علی بھٹو شہید کی سالگرہ کی قومی تقریبات پر بریفنگ دیتے ہوئے صحافیوں کو بتایا کہ سابق وزیر اعظم پاکستان پیپلز پارٹی کے بانی چیئرمین قائد عوام شہید ذوالفقار علی بھٹو کی سالگرہ کی پروقار تقریبات کا انعقاد کیا جائے گا جن میں 84پونڈ وزنی کیک کاٹا جائے گا اور ان کی قومی، عالمی خدمات کو خراج عقیدت پیش کرنے کیلئے سیمنارز اور متعدد پروقار تقریبات کا انعقاد کیا جائے گا۔ یوم حق خودارادیت منانے کا مقصد پانچ جنوری انیس سو انچاس کو اقوام متحدہ کی سیکورٹی کونسل کی منظور شدہ قراردادوں پر عملدرآمد کروانے کا مطالبہ کرتے ہوئے سیکرٹری جنرل کے نام احتجاجی میمورنڈم پیش کیا جائے گا اور اقوام متحدہ کے دفاتر کے سامنے احتجاجی دھرنے دیئے جائیں گے ۔ اس ضمن میں سب سے بڑا احتجاجی جلسہ عام اور یلی آزاد کشمیر کے دارالحکومت تحریک آزادی کشمیر کے بیس کیمپ مظفرآباد میں لبریشن سیل کے زیر اہتمام ہو گی ۔ جس میں تمام مکاتب فکر کے زعماء کرام شرکت کریں گے جبکہ وزیر اعظم آزاد کشمیر چوہدری عبدالمجید اسلام آباد میں آل پارٹیز حریت کانفرنس کے زیر اہتمام راؤنڈ ٹیبل کانفرنس میں خصوصی شرکت کریں گے۔ مظفرآباد میں دیگر مقامات کے علاوہ ایم۔ایل۔اے ہاسٹل میں یوم حق خودارادیت کی مرکزی تقریب منعقد ہو گی۔ ایک سوال کے جواب میں شوکت جاوید نے کہا کہ دو ایٹمی ممالک کے درمیان نیوکلیئر وار کے خدشات کو روکنے اور عالمی امن کی خاطر مسئلہ کشمیر کا دیر پا باوقار حل نہ صرف ناگزیر ہے بلکہ پاکستان اوربھارت کے درمیان ہی نہیں بلکہ دنیا بھرمیں امن و آتشی کیلئے لازم و ملزوم ہے ۔ پاک بھارت کمپوزٹ ڈائیلاگ ، اقدامات برائے بحالی اعتماد ، تجارت اوروفود کے تبادلے تب تک اپنے مطلوبہ مقاصد حاصل نہیں کر سکتے جب تک بھارت مقبوضہ کشمیر سے اپنی آٹھ لاکھ قابض افواج ،پیرا ملٹری ٹروپس ، بدنام زمانہ کالے قوانین کریک ڈاؤن ،ریاستی دہشت گردی ، انسانی اور شہری حقوق کی بدترین خلاف ورزیاں ختم نہیں کرتا تب تک کشمیریوں کی نسل کشی اور ماورائے عدالت ، قتل عام اور حریت راہنماؤں پر قاتلانہ حملے ، بلاجواز گرفتاریاں ، خواتین کی عصمت دری ، سفاکانہ مظالم میں کوئی کمی نہیں ہو سکتی ۔ شوکت جاوید نے کہا کہ 5جنوری قائد عوام شہید ذوالفقار علی بھٹو کا یوم ولادت بھی ہے اور قائد عوام ذوالفقار علی بھٹو شہید نے ہی مسئلہ کشمیر کی بناء پر پیپلز پارٹی کی بنیاد رکھی اور اقوام متحدہ سمیت پوری دنیا کے ہر فورم پر کشمیری عوام کے حق آزادی کی بے باک اور جرات مند وکالت کی ۔اسی تسلسل کو دختر مشرق سابق وزیر اعظم پاکستان شہید محترمہ بے نظیر بھٹو نے کامیاب کشمیر پالیسی کے ذریعے آگے بڑھایا اور کشمیری قیادت کو نہ صرف دفتر خارجہ میں اعتماد سازی کیلئے بریفنگ دلوانے کا حکم دیا بلکہ او آئی سی میں کشمیریوں کو مبصر کا درجہ دلواتے ہوئے مکہ ڈیکلریشن اور کانسہ بلانکاکانفرنس جیسے عالمی کارنامے سرانجام دیئے اسی لیے پاکستان پیپلز پارٹی اور کشمیری عوام کے حق خودارادیت کا رشتہ روح اور جسم کی مانندہے صدر پاکستان آصف علی زرداری ، وزیر اعظم پاکستان راجہ پرویز اشرف ، شعبہ خواتین سیاسی امور کی ا نچارج محترمہ فریال تالپور ، وزیر اعظم آزاد کشمیر چوہدری عبدالمجید کی قیادت میں قائم جمہوری حکومتیں قومی مفاد کیلئے قومی مفاہمت کی پالیسیوں پر عمل پیرا ہیں ۔ انہوں نے کہا کہ پارٹی کے جواں سال چیئرمین بلاول بھٹو زرداری نے اپنے تاریخی خطاب میں جس طرح کشمیر پر دو ٹوک موقف اختیار کیا اور صدر پاکستان آصف علی زرداری نے اقوام متحدہ کی جنرل اسمبلی اور ڈی ایٹ ممالک کی کانفرنس سے خطاب کے دوران جس طرح ڈیڑھ کروڑ کشمیری عوام کی وکالت کی اس کیلئے پوری قوم انہیں خراج تحسین پیش کرتی ہے ۔انہوں نے کہا کہ 5جنوری کا دن ریاست جموں و کشمیر کے عوام اور آنے والی نسلوں کیلئے نشان منزل بھی ہے اور زندگی موت کا سوال بھی ؟اب پوری قوم کی متفقہ آواز ہے کہ پاک بھارت مذاکرات میں کشمیری نمائیندوں کو شامل کیاجائے اور عالمی برادری مسئلہ کشمیر کے فوری حل کیلئے پاکستان اور بھارت کے درمیان ثالثی اور میزبانی کا کردار ادا کریں ۔</TEXT>
