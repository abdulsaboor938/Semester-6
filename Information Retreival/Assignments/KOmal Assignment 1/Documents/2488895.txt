<DOCNO>2488895</DOCNO>
<HL>پاکستان بار کونسل کی کال پر وکلاء تنظیموں نے ملک بھر میں یوم احتجاج منایا ،3 نومبر سے پہلے والی عدلیہ بحال اور میڈیا پر عائد پابندیاں ختم کی جائیں، سندھ ہائی کورٹ اور ڈسٹرکٹ بار ایسوسی ایشن کے جنرل باڈی اجلاس میں مطالبہ</HL>
<AUTHOR>اردو پوائنٹ</AUTHOR>
<DATELINE> Pakistan 2008-01-10 19:51:42+05</DATELINE>
<TEXT>کراچی(اُردو پوائنٹ اخبار تازہ ترین۔10جنوری۔2008ء) پاکستان بار کونسل کی کال پر جمعرات کو وکلاء تنظیموں نے ملک بھر میں یوم احتجاج منایا۔ اس موقع پر کراچی سمیت صوبہ سندھ کے تمام اضلاع میں وکیلوں نے چھوٹی بڑی عدالتوں کا بائیکاٹ کیا اور اپنے مقدمات کی پیروی کیلئے عدالتوں میں پیش نہیں ہوئے۔کراچی میں سندھ ہائی کورٹ بار ایسوسی ایشن اور ڈسٹرکٹ بار ایسوسی ایشن کے جنرل باڈی اجلاس ہوئے جن میں ملک میں آئین اور عدلیہ کی بالادستی اور جمہوریت کی بحالی کیلئے جدوجہد جاری رکھنے کا فیصلہ کیا گیا۔ کراچی بار کے وکلاء نے اجلاس کے بعد سٹی کورٹس سے ایک جلوس نکالا جس نے عدالت کے اطراف گشت کیا اور صدر پرویز مشرف اور ان کے حامیوں کے خلاف نعرے لگائے۔ کراچی بار کے سیکریٹری جنرل نعیم قریشی نے بتایا کہ جنرل باڈی اجلاس میں لاہور میں ہونے والے بم دھماکے کی شدید مذمت کی گئی اور اسے وکلاء پر حملے کی سازش قرار دیاگیا۔ () انہوں نے بتایاکہ اجلاس میں مختلف قراردادیں منظور کی گئیں جن میں مطالبہ کیا گیا کہ معزول چیف جسٹس افتخار محمد چودھری سمیت تین نومبر سے پہلے والی عدلیہ بحال کی جائے اور میڈیا پر عائد پابندیاں ختم کی جائیں۔ اجلاس نے یہ مطالبہ بھی دہرایا کہ صدر مشرف فوری طور پر مستعفی ہوجائیں اور تمام سیاسی جماعتوں کے اتفاق رائے سے قومی حکومت اور غیرجانبدار اور بااختیار الیکشن کمیشن تشکیل دے کرفوری طور پر انتخابات کرائے جائیں تاکہ ملک میں جمہوریت بحال ہو اور آئین کی بالادستی قائم ہوسکے۔</TEXT>
