<DOCNO>544305</DOCNO>
<HL>الیکٹرک سپلائی کمپنیوں کی نجکاری کیخلاف واپڈا ملازمین تیسرے روز بھی سراپا احتجاج</HL>
<AUTHOR>روزنامہ پاکستان</AUTHOR>
<DATELINE> Pakistan 2015-11-19 03:26:34+05</DATELINE>
<TEXT>لاہور(کامرس رپورٹر)واپڈا ملازمین الیکٹرک سپلائی کمپنیوں کی نج کاری کے خلاف تیسرے روز بھی سراپا احتجاج بنے رہے ۔ ملک بھر میں واپڈا کے ایک لاکھ 50 ہزار ملازمین نے گزشتہ روز بھی دفاتر کی تالا بندی کرکے مظاہرے کئے اور ریلیاں نکالیں ۔ ملازمین نے ڈسکوز کے ہیڈ آفسز سمیت ڈویژنل اور سب ڈویژنل دفاتر میں افسران کو داخل نہیں ہونے دیا ۔ ہڑتال کے باعث ملک بھر میں کام مکمل ٹھپ رہا جس کے باعث صارفین کو شدید مشکلات کا سامنا کرنا پڑا سب ڈویژنوں میں بجلی کی خرابی کی شکایات بھی نہیں سنی گئیں ۔ صارفین ملازمین کے انتظار اور دفاتر کی تالا بندی ختم ہونے کا سارا دن انتظار کرتے رہے اور مایوس لوٹ گئے ۔ حکومت کیے الیکٹرک سپلائی کمپنوں آئیسکو ، لیسکو اور فیسکو کی مجوزہ نج کاری کے خلاف واپڈا ہائیڈرو یونین کی جانب سے پیر سے مسلسل ایک ہفتے تک ہڑتال کی کال دی رکھی ہے ۔ گزشتہ روز بھی صوبائی دارالحکومت سمیت دیگر شہروں میں ہزاروں کی تعداد میں کارکنوں نے احتجاجی جلسے ، جلوس نکالے لاہور میں واپڈا کے بزرگ رہنما خورشید احمد کی قیادت میں ہزاروں کارکنوں نے لاہور پریس کلب کے باہر احتجاجی مظاہرہ کیا اور دھرنا دیا ۔ ملازمین نے حکومت کے خلاف شدید نعرہ بازی کی ۔ احتجاجی مظاہرہ میں واپڈا کے علاوہ مختلف قومی و صنعتی تنظیموں کے افراد نے بھی شرکت کی ۔ اس موقع پر خطاب کرتے ہوئے خورشید احمدنے کہا کہ واپڈا کی نج کاری کی خواہش کے حوالے سے حکومت کو ناکامی کا منہ دیکھنا پڑے گا منافع بخش اداروں کی نج کاری کس کو خوش کرنے کے لئے کی جا رہی ہے محنت کش جان پر کھیل جائیں گے واپڈا کی بندر بانٹ نہیں ہونے دیں گے ۔ انہوں نے کہا کہ اگر حکومت نے اپنا فیصلہ واپس نہ لیا تو اگلے مرحلہ میں احتجاج اس سے زیادہ بھی شدید ہو گا اور ایوانوں کی بجلی بھی بند کر دی جائے گی ۔ واپڈا ملازمین: لاہور(خصوصی رپورٹ)پاکستان واپڈاپیغام یونین کے چیئرمین لبرٹی سب ڈویثرن اور چیف آرگنائزر 5thسرکل لیسکو واپڈا رانا جمشید اسلم پنوار نے کہا ہے کہ ہائیڈرو یونین کا ڈرامہ ہے خود ہی دستخط کر کے پھر یہ پورے ہفتے کی ہڑتال سب ڈرامہ ہے ۔اپنے ایک بیان میں انہوں نے کہا کہ خدارا واپڈا کے محنت کشوں اس بات کو سمجھ لو کہ خورشید احمد نے آپ سب کا سودا کر ردیا ہے جو حکمران پاکستان کے کسی ادارے کو بیچیں گے تو سمجھ لو کہ وہ حکمران پاکستا ن سے مخلص نہیں بلکہ یہ عمل صرف اور صرف یہودی ایجنڈا ہے جس پر ہمارے حکمران صرف پیسوں کے لالج میں اور پتہ نہیں حکومت میںآنے سے پہلے کہ طے شدہ فیصلے ہیں جن پر باری باری عمل ہو رہا ہے ۔انہوں نے مزید کہا کہ حکمران ہماری خاموشی کو ہماری کمزوری سمجھ رہے ہیں جبکہ ہم اپنے پیارے ملک پاکستان اور اس کے اداروں کا تحفظ اپنی جانوں کے نذرانے دے کر بھی کرنا جانتے ہیں اور اگر نجکاری کے عمل کو نہ روکا گیا تو ہم اسمبلیوں کا گھیراؤں کریں گے اور بھوک ہڑتال کرینگے دھرنے دینگے لیکن اپنے ملک اور ادارے نہیں بیچنے دینگے ۔ رانا جمشید اسلم</TEXT>
