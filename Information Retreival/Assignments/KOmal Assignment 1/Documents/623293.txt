<DOCNO>623293</DOCNO>
<HL>پنجاب کی 6جیلوں میں مزید 9مجرموں کو پھانسی دے دی گئی،4آج انجام کو پہنچیں گے</HL>
<AUTHOR>روزنامہ پاکستان</AUTHOR>
<DATELINE> Pakistan 2015-03-19 03:11:27+05</DATELINE>
<TEXT>لاہور/راولپنڈی/فیصل آباد(کرائم سیل، بیوروپورٹ، آن لائن ،اے این این) قومی ایکشن پلان پر عملدرآمد جاری،پنجاب کی 6جیلوں میں مزید9مجرموں کو پھانسی دے دی گئی،5مجرمان کی پھانسی موخر،5کو(آج) تختہ دار پر لٹکایا جائے گا،16دسمبر کے بعد تختہ دار پر لٹکائے جانے والے مجرمان کی تعداد48ہو گئی۔تفصیلات کے مطابق بدھ کی علی الصبح اڈیالہ جیل راول پنڈی میں قتل کے مجرموں شوکت علی اور محمدشبیرکو پھانسی دے دی گئی، جبکہ طالب حسین اوررب نوازکو(آج) جمعرات کو تختہ دار پر چڑھایاجائیگا،قیدی قدیر احمد کاراضی نامہ ہونے کی وجہ سے اس کی سزا پر عمل روک دیاگیا۔لاہور کی کوٹ لکھپت جیل میں قتل کے مجرم طاہربشیرکوپھانسی دیدی گئی، طاہربشیرنے2000 میں معمولی جھگڑے پرارشادعلی کوقتل کیاتھا۔ڈسٹرکٹ جیل جھنگ میں10اگست 2000کواپنے سالے انعام مصطفی کوقتل کرنے پرغلام محمدجبکہ مقدمے بازی کی رنجش میں دربار کے متولی زوالفقار احمد کو قتل کرنے پرذاکرحسین کوبھی پھانسی دے دی گئی۔سینٹرل جیل میانوالی میں احمد نوازکو 1998میں پرانی دشمنی پر ایک شخص جاوید کو قتل کرنے کی پاداش میں تختہ دار پر چڑھایاگیا۔فیصل آباد ڈسٹرکٹ جیل میں بھی دو مجرموں کوشفاقت علی اور محمد سعید کوپھانسی دے دی گئی۔دونوں مجرموں نے 23 مارچ 1998 کو دیرینہ دشمنی پر دو بھائیوں محمد ارشد اور محمد انور کو قتل کیا تھا، دونوں قیدیوں کا تعلق شیخوپورہ سے تھا اور وہ قتل کے ایک ہی واقعے میں ملوث تھے۔جبکہ احسان عرف شانی کی سزا پر عمل عدالت کی طرف سے حکم امتناعی کے بعد روک دیاگیا۔گجرات ڈسٹرکٹ جیل میں اظہر محمود کو1990 میں ایک شخص کو قتل کرنے جبکہ محمد زمان کو2000 میں دوران ڈکیتی ایک شخص کو قتل کرنے کے جرم میں تختہ دار پرچڑھایا جانا تھا جسے مجرموں اورمقتولین کے ورثاکی درخواست پرموخر کردیاگیا۔اٹک ڈسٹرکٹ جیل 5افرادکے قاتل اسدخان کوبھی پھانسی پر لٹکا دیاگیا۔مجرم نے2مختلف وارداتوں میں5افرادکوقتل کیاتھا۔ گجرات کی ڈسٹرکٹ جیل میں دو مجرموں اظہر محمود اور رمضان کی پھانسی 15 روز کے لیے موخرکر دی گئی۔ان تمام افراد کو پھانسی دینے سے قبل ورثاء سے ملاقات اور طبعی معائنہ کرایا گیا جبکہ پھانسی کے بعد لاشیں لواحقین کے سپرد کر دی گئی ہیں۔مجرمان کی سزائے موت کے خلاف اپیلیں اعلیٰ عدلیہ نے مسترد کر دی تھیں اور صدر مملکت نے بھی رحم کی اپیلیں مسترد کر دی تھیں۔نو افراد کو پھانسی دئیے جانے کے بعد اب تک سزائے موت پانے والے مجرمان کی تعداد 48ہو گئی ہے۔مزید مجرمان کو اگلے دنوں میں پھانسی دئیے جانے کا امکان ہے۔(آج )جمعرات کو مچھ جیل میں ایم کیو ایم کے رکن صولت مرزا کو جبکہ کراچی میں شفقت حسین،اڈیالہ جیل میں طالب حسین اور ربنواز کو اور میانوالی میں عبدالستار کو پھانسی دئیے جانے کا امکان ہے۔لاہور کی کوٹ لکھپت جیل میں سزائے موت کے 500 قیدی ہیں۔ ڈسٹرکٹ اٹک میں یہ تعداد 150 بتائی جاتی ہے جبکہ فیصل آباد کی سینٹرل جیل میں 45 قیدی سزائے موت کے منتظر ہیں۔ جیل حکام کے مطابق اٹک جیل میں موت کی سزا پر عملدرآمد کے منتظر قیدیوں کی تعداد 150 کے قریب ہے۔سینٹرل جیل میانوالی میں پھانسی کی سزا پانے والے احمد نواز نے 1998 میں ایک شخص کو قتل کیا تھا جبکہ جیل انتظامیہ کا کہنا ہے کہ وہاں جمعرات کو عبدالستار نامی قیدی کو بھی پھانسی دی جائے گی۔یاد رہے کہ پاکستان میں سزائے موت پر عمل درآمد پر پابندی سابق صدر آصف علی زرداری نے سنہ 2008 میں عہدہ صدارت سنبھالنے کے فورا بعد عائد کی تھی تاہم موجودہ حکومت نے اس پابندی کو مکمل طور پر ختم کردیا ہے۔رواں ماہ کی دس تاریخ کو وفاقی وزارت داخلہ نے چاروں صوبائی حکومتوں کو بھیجے گئے ایک مراسلے میں کہا تھا کہ سزائے موت پانے والے تمام ایسے مجرموں کی سزا پر قانون کے مطابق عمل کیا جائے جن کی تمام اپیلیں مسترد ہو چکی ہیں۔اس سے پہلے دسمبر 2014 میں آرمی پبلک سکول پشاور پر حملے کے فورا بعد حکومت نے صرف دہشت گردی میں ملوث مجرموں کی سزائے موت پر عمل کرنے کا حکم دیا تھا۔کوٹ لکھپت جیل میں قتل کے مجرم طاہر بشیر عرف تارا کو تختہ دار پر لٹکا دیا گیا اس موقع پر جیل کے اردگرد سکیورٹی کے سخت ترین انتظامات کیے گئے تھے جبکہ پولیس نے لاش کو ضروری کارروائی کے بعد ورثاء کے حوالے کر دیا جو کہ لاش کو اپنے ہمراہ لے کر تدفین کیلئے روانہ ہو گئے ۔ تفیلات کے مطابق طاہر بشیرعرف تارانے سن دو ہزار میں لاہور کے علاقے سبزہ زار میں دکان کے باہر بورڈ لگانے کے تنازعے پر ارشد نامی شخص کو فائرنگ کر کے قتل کیا تھا، طاہر بشیر کے خلاف مقدمہ مقتول کے بھائی مراد علی کی مدعیت میں درج کیا گیا۔ ایڈیشنل سیشن جج خالد محمود نے طاہر بشیر کو دو اپریل دو ہزار دو کو سزائے موت سنائی تھی۔ جیل ذرائع کے مطابق پھانسی سے قبل طاہر بشیر کی اہل خانہ سے آخری ملاقات بھی کروائی گئی جس میں مجرم نے اپنے اہل خانہ کو وصیت کی کہ غضہ ہر گز نہیں کرنا اور میری موت کا بدلہ بھی نہیں لینا جبکہ اس موقع پر قیدی کے لواحقین جس میں اسکی بہنیں بھائی اور والدہ زارو قطار روتے رہے ،،، ڈسٹرکٹ اینڈ سیشن جج لاہور طارق مختار احمد نے قتل کے مجرم طاہر بشیر کے بلیک وارنٹ جاری کئے تھے جس پر اس کو 18مارچ کی صبح تختہ دار پر لٹکا دیا گیا اور پندرہ منٹ تک اسکو تختہ دار پر لٹکا رہنے دیا گیا اور اسکی موت کی تصدیق ہونے کے بعد اسکو اتار لیا گیا ہے جہاں ڈاکٹروں کی ٹیم نے اسکو چیک کرنے کے بعد پولیس کے حوالے کر دیا پولیس نے اپنی ضروری کارروائی کے بعد لاش کو ورثاء کے حوالے کر دیا طاہر بشیر کی میت کو وصول کرنے کیلے اسکا بھائی موجود تھا جس کو لاش کو اپنے ہمراہ تدفین کیلئے لے کر روانہ ہو گیا پولیس کے ساتھ ساتھ فوجی جوانوں بھی سکیورٹی ڈیوٹی پر موجود تھے</TEXT>
