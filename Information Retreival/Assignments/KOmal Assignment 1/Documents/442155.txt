<DOCNO>442155</DOCNO>
<HL>بجٹ 2016-17۔۔۔حکومت پنجاب کا متوازن ترقیاتی بجٹ</HL>
<AUTHOR>روزنامہ پاکستان</AUTHOR>
<DATELINE> Pakistan 2016-06-28 00:23:44+05</DATELINE>
<TEXT>وزیر اعلیٰ پنجاب محمد شہباز شریف اپنی ٹیم سمیت اس لحاظ سے مبارکبادکے مستحق ہیں کہ جن کے وژن کے مطابق مالی سال 2016-17ء کا شاندار اور ہر لحاظ سے متوازن بجٹ پیش کیا گیاہے ۔اس بجٹ کا کل حجم 1681ارب 41کروڑ روپے ہے ۔عام محصولات کی مد میں 1319ارب روپے کا تخمینہ لگایا گیا ہے ۔وفاقی حکومت کی جانب سے این ایف سی ایوارڈ کے تحت ٹیکسوں کی مد میں صوبہ پنجاب کو39ارب روپے حصہ وصول ہو گا،جبکہ صوبائی ریونیوکی مد میں 280ارب روپے کی آمدنی متوقع ہے۔ٹیکسوں کی مد میں 184ارب40 کروڑروپے ،نان ٹیکس ریونیو کی مد میں 95کروڑ 61کروڑروپے کا تخمینہ، جبکہ صحت ،تعلیم ،امن عامہ،صاف پانی کی فراہمی اور شعبہ زراعت کے لئے کل بجٹ کا 57فیصد یعنی 804ارب روپے مختص کرنے کا فیصلہ کیا گیا ہے۔زراعت کا شعبہ پاکستان میں بنیادی اہمیت کا حامل ہے اور کسان کو سہولتیں دیئے بغیر مطلوبہ نتائج کا حصول ممکن نہیں ،اسی لیے وزیر اعلیٰ پنجاب نے کسانوں کو درپیش مسائل اور مشکلات کو سامنے رکھنے ہوئے 1000کروڑ روپے کے کسان پیکیج کا اعلان کیا ہے، اس پیکیج کی مدت دو برس ہوگی جس سے کسانوں کی مشکلات میں کمی ہوگی، صوبے بھر میں نئی سڑکوں کی تعمیر اور ٹوٹ پھوٹ کی شکار سڑکوں کی مرمت اور پیچ ورک کا منصوبہ بھی جاری ہے جس سے کسانوں کو اپنی اجناس منڈیوں تک بر وقت لے جانے اور بہتر قیمت حاصل کرنے میں آسانی ہوگی ۔ کسان کی خوشحالی دراصل پاکستان کی خوشحالی ہے۔یوریا کھاد اور ڈی اے پی کھاد کی قیمت میں خاطر خواہ کمی سے کسان کی خوشحالی یقینی بنانے کی کوشش کی گئی ہے ۔کھاد ،پانی بیج اور دیگر زرعی مداخل کی سستے داموں فراہمی کے لیے چھوٹے کاشتکاروں کو بینکوں کے ذریعے 100ارب روپے کے قرضہ جات کی فراہمی کے اقدامات اٹھائے گئے ہیں اور کسانوں کو دیئے گئے قرضوں پر واجب الادا سود پنجاب گورنمنٹ ادا کرے گی ۔آبپاشی کے ترقیاتی منصوبوں کے لئے 41ارب روپے مختص کئے گئے ہیں۔عوام کو لوڈ شیڈنگ کے عذاب سے نجات دلانے کے لئے بجلی پیدا کرنے کے لیے بھی اقدامات کئے گئے ہیں تاکہ اندھیروں کو دور کر کے روشنی لائی جاسکے ۔وزیر اعلیٰ پنجاب صوبے کی اکانومی کو نالج بیسڈ اکانومی بنانے کا وژن رکھتے ہیں اور تعلیم کے شعبے کو جدید خطوط پر استوار کئے بغیرامن،خوشحالی اور آسودگی کے اس خواب کی تعبیر ممکن نہیں یہی وجہ ہے کہ تعلیم کے شعبے میں گذشتہ برس کی نسبت اس سال 47فیصد اور سکول ایجوکیشن ترقیاتی بجٹ پر 71فیصدزائد فنڈز مختص کئے گئے ہیں۔آلودہ پانی پینے سے شہریوں میں بے شمار امراض پھیلتے ہیں،پنجاب حکومت نے عوام کو صاف پانی کی فراہمی اور آلودہ پانی سے پیدا ہونے والی بیماریوں سے عوام کو بچانے کے لئے اس بجٹ میں فنڈز مختص کئے ہیں، 121ارب روپے کی لاگت سے 10اضلاع کی 35تحصیلوں میں2کروڑ 30لاکھ آبادی کیلئے صاف پانی کی فراہمی کا منصوبہ بنایا گیا ہے۔ قصور، ساہیوال ،اوکاڑہ ،فیصل آباد ،رحیم یار خان،لودھراں ،ڈی جی خان ،مظفر گڑھ ،بہاولپور اور راجن پور میں پینے کے صاف پانی کی فراہمی کے لئے آئندہ بجٹ میں 30ارب روپے مختص کئے گئے ہیں۔5تحصیلوں لودھراں ، خان پور،حاصل پور،دنیا پور اور منچن آباد میں 3لاکھ افراد کے لئے روزانی صاف پانی کی ضروریات پوری کرنے کے لئے 80سے زائد واٹر فلٹریشن پلانٹس کی تنصیب مکمل کی گئی ہے۔ صحت مندرحجانات کے حامل معاشرے کا قیام ہی اصل ترقی ہے جو کہ کسی بھی ریاست کے شہریوں کے صحت مند ہونے سے قائم ہوتا ہے، اسی لئے صحت کے ترقیاتی بجٹ میں حکومت پنجاب نے 62فیصد اضافہ کیا ہے تاکہ صوبے کے عوام کو صحت سے متعلق تمام ممکن سہولتیں فراہم کی جا سکیں۔ صحت کی اہمیت کو اجاگر کرنے کے لئے کسی دانا کایہ قول ہی کافی ہے کہ" ایک صحت مند جسم میں ہی صحت مند دماغ ہوتا ہے" فر د چونکہ معاشرے کی بنیادی اکائی ہے اورجب یہی صحتمند افراد مل کر معاشرے کی تشکیل کرتے ہیں تو ایک صحت مند معاشرہ وجود میں آتا ہے ۔ آج کی دنیا میں ہونے والی تیز رفتار ترقی ،ایجادات اور جدت طرازیوں کے پیچھے بھی ایسے ہی صحت مند دماغ کار فرما ہوتے ہیں جن میں نئے اور تخلیقی تصورات آتے ہیں اور حقیقت کا روپ دھارتے ہیں ۔ملتان ،بہاولپور،فیصل آباد اور راولپنڈی میں ڈرگ ٹیسٹنگ لیبارٹریز کی تنظیم نو اور بین الاقوامی معیارات کے مطابق آئی ایس او 17025سرٹیفیکیشن حاصل کی جائے گی ۔زچہ وبچہ کی صحت کو یقینی بنانے کے لیے IRMNCH پروگرام کے لئے 10ارب روپے مختص کئے گئے ہیں۔سپیشلائزڈ ہیلتھ کیئر کے ترقیاتی منصوبوں کے لئے آئندہ مالی سال میں 24ارب 50کروڑ روپے رکھے گئے ہیں۔میو ہسپتال لاہور میں سرجیکل ٹاور کے لئے بھی رقم مختص کی گئی ہے ۔وفاقی اور صوبائی حکومت کے اشتراک سے مری میں 100بستروں پر مشتمل زچہ بچہ ہسپتال کا منصوبہ بھی شامل ہے ۔پنجاب کے نئے مالی بجٹ کے ترقیاتی پروگرام کے نتیجے میں روزگار کے 5لاکھ نئے مواقع پیدا ہوں گے۔2016-17ء میں جاری اخراجات کا کل تخمینہ 849ارب 94کروڑ روپے ہے ۔اسی طرح تعلیم ،صحت ،واٹر سپلائی ،سینی ٹیشن ،وومن ڈیویلپمنٹ ،سوشل سیکٹر کے شعبوں کے لئے 31فی صد یعنی 168ارب 87کروڑ روپے کی ترقیاتی رقم مختص کی گئی ہے ۔50ارب روپے کی لاگت سے (Strengthening of Schools) کے جامع پروگرام کا آغاز کیا جا رہا ہے ۔ شعبہ صحت کی طرح شعبہ تعلیم بھی بنیادی اہمیت کا حامل ہے، کوئی بھی قوم اپنے بچوں کو زیور تعلیم سے آراستہ کئے بغیر ترقی کی منزل حاصل نہیں کر سکتی، اسی لئے صوبہ پنجاب کی حکومت آئندہ دو برس میں 36ہزار نئے کلاس رومز کی تعمیر ،ضروری سہولتوں کی فراہمی،مخدوش عمارتوں کی بحالی و ضروری مرمت کا ارادہ رکھتی ہے۔(DFID)ڈیفڈ آئندہ دو برس میں 11ہزار نئے کلاس رومز کی تعمیر میں معاونت فراہم کرے گا جس سے مزید بچوں کو زیور تعلیم سے آراستہ کرنے میں مدد ملے گی ۔بچوں کواگر ابتدائی دور میں ہی ایجوکیشن بیسڈ کار آمد باتیں سکھائی جائیں تو عمر بھر ایسی اچھی باتیں ان کے ذہن میں نہ صرف باقی رہتی ہیں، بلکہ آئندہ زندگی میں ان کے لیے نہایت مفید ثابت ہوتی ہیں۔اسی مقصد کو پیش نظر رکھتے ہوئے چھوٹے بچوں کے لئے پنجاب بھر میں دس ہزارکے قریب Early Childhood Education Rooms بنانے کا ارادہ بھی حکومت پنجاب رکھتی ہے،تاکہ چھوٹے بچوں کا جو وقت ضائع ہو جاتا ہے، اس وقت میں بچے بنیادی صلاحیتیں جیسے بولنا، لکھنا ،پڑھنا،رنگوں میں فرق کرنا وغیرہ سیکھ جائیں۔ماضی میں صوبے کے کچھ حصوں خصوصا جنوبی پنجاب کو ترقیاتی معاملات میں نظر انداز کیا جاتا رہا ہے لیکن اس بجٹ میں وزیر اعلیٰ پنجاب نے جنوبی پنجاب کے عوام کی ترقی،خوشحالی اور روشن مستقبل کے لئے ریکارڈ فنڈز مختص کئے ہیں جس سے نہ صرف جنوبی پنجاب کی ترقی میں مدد ملے گی بلکہ ان اضلاع کے عوام میں پایا جانے والا احساس محرومی بھی کم ہو گا ، کیونکہ وزیر اعلیٰ پنجاب کسی بھی علاقائی تعصب سے بالاتر ہوکر صوبے کے تمام عوام کی خدمت پر یقین رکھتے ہیں اور پورے صوبے کے عوام ،وزیر اعلیٰ کے لیے ایک جیسے ہیں اسی لیے تو خادم اعلیٰ شب وروز عوام کے مسائل حل کرنے اور انہیں ترقی اور خوشحالی کی منزل سے روشناس کرنے کیلئے جدوجہد میں ہمیشہ مصروف رہتے ہیں ۔اس امر کا واضح ثبوت پنجاب کے حالیہ بجٹ میں جنوبی پنجاب کیلئے مختص شدہ کثیر فنڈزہیں۔ عوامی ترقی اور فلاح و بہبود کے ان منصوبوں سے ثابت ہوگیا ہے کہ وزیر اعلیٰ جنوبی پنجاب کے عوام سے کس قدر قریب ہیں اورخادم اعلیٰ پنجاب کی جانب سے خصوصی اقدامات کے باعث یہ تاثر بھی زائل ہوگیا ہے کہ جنوبی پنجاب کو ترقیاتی منصوبوں اور فنڈز میں سے مناسب حصہ نہیں ملتا۔وزیر اعلیٰ پنجاب کیلئے صوبے کے کسی بھی شہر ،گاؤں،قصبے اور چک میں بسنے والے عوام لاہور میں بسنے والے لوگوں کی طرح ہی عزیر ہے اور ان کا دکھ درد وزیر اعلیٰ پنجاب کا دکھ درد ہے اور اس درد کو دور کرنے کے لئے ہر ممکن حد تک جانا خادم اعلیٰ اپنا فرض سمجھتے ہیں ۔ اب ذکر ہے ان اقدامات اور منصوبوں کا جو آئندہ مالی سال میں جنوبی پنجاب کے عوام کے لئے ایک تحفہ ثابت ہوں گے ۔جنوبی پنجاب میں جاری اور نئے ترقیاتی منصوبوں کے لئے 173 ارب روپے کی مجموعی رقم مختص کی ہے ،ملتان میں میٹر و بس سسٹم کا ناصرف آغاز کر دیا گیا ہے بلکہ رحیم یار خان میں خواجہ فرید انجینئرگ انفارمیشن ٹیکنالوجی یونیورسٹی ،کیڈٹ کالج ،نہر لوئر باری دوآب کی بحالی ،چولستان ڈویلپمنٹ پراجیکٹ ،راجن پور،رحیم یار خان کے لئے دریا ئے سندھ پر پل کی تعمیر ،ٹیچنگ ہسپتال ڈی جی خان کی اپ گریڈیشن اور بہاولپور ویٹرینری یونیورسٹی کا قیام اور لیپ ٹاپ کی تقسیم میں جنوبی پنجاب کے طلبہ کا 50فی صد کوٹہ مقرر کردیا گیا ہے ۔جنوبی پنجاب کے 11اضلاع کی 4لاکھ طالبات کے لئے چھٹی سے دسویں کلاس تک ماہانہ وظیفہ دو سو سے بڑھا کر ایک ہزار روپے ہوگا ۔تمام پرائمری سکولوں میں کم از کم تین اساتذہ کی موجودگی کو یقینی بنانے کے لئے 45ہزار اضافی اساتذہ مہیا کئے جانے کا انتظام بھی شامل ہے۔ رجب طیب اردوان ہسپتال مظفر گڑھ کا توسیعی منصوبہ اور ہیلتھ انشورنس سکیم بھی اس بجٹ میں شامل ہے ۔چلڈرن ہسپتال ملتان میں 150بستروں کے اضافی یونٹ کے قیام کا منصوبہ بھی اس بجٹ میں پیش کیا گیا ہے ۔بہاولپور وکٹوریہ ہسپتال میں کارڈیالوجی اور کارڈیک سرجری بلاک تعمیر کیا جائے گا جس سے دل کے مریضوں کو مقامی سطح پر ہی دل کے امراض کے حوالے سے علاج معالجے اور سرجری کی سہولیات فراہم کی جائیں گی اور انہیں دوسرے شہروں کا رخ نہیں کرنا پڑے گا، جس سے مریض کا وقت ضائع نہیں ہو گا، اور اس کے علاوہ غیر ضروری اخراجات کا بوجھ بھی برداشت نہیں کرنا پڑے گا ۔ منکیرہ ضلع بھکر اور تونسہ ضلع ڈی جی خان میں 4مزید دانش سکول قائم کرنے کے لئے تین ارب روپے کی رقم مختص کی گئی ہے جس سے علم کا نور پھیلے کا اور جہالت کی تاریکیاں بتدریج کم ہوتی جائیں گی۔ آخر کا رامن ،ترقی اور خوشحالی کی ایک روشن صبح ہمارا مقدر ہوگی ۔ایک ارب روپے کی لاگت سے خصوصی بچوں کے لئے ملتان میں ڈگری کالج ،راولپنڈی اور گوجرانوالہ میں سیکنڈری گرلز سکول اور آرٹ سپیشل ایجوکیشن کی اپ گریڈیشن شامل ہے۔سیالکوٹ ،بہاولپور ،رحیم یار خان ،فیصل آباد اور ملتان میں قائم یونیورسٹیوں میں اضافی عمارتیں اور ضروری آلات فراہم کئے جائیں گے ۔4ارب روپے کی لاگت سے پنجاب بھر کے چار لاکھ ذہین طلباء میں لیپ ٹاپ تقسیم کئے جائیں گے ۔سیالکوٹ میں خواتین کی یونیورسٹی کی تعمیر او رآئی ٹی اینڈ انجینئرنگ یونیورسٹی قائم کی جائے گی ۔ لائیو سٹاک ،آب پاشی ،توانائی ،انفراسٹرکچر میں بہتری غرضیکہ تمام شعبہ ہائے زندگی میں مزیدبہتری لانے کے اقدامات دکھائی دیتے ہیں اور زندگی کے کسی بھی شعبے سے تعلق رکھنے والے افراد کو نظر انداز نہیں کیا گیا ۔مزدور،کسان ،تاجر پیشہ افراد سے لے کر سرکاری ملازمتوں اور خدمات سے وابستہ افراد کے حقوق کا دفاع بھی اس بجٹ میں کیا گیا ہے اور خواتین کے لئے جہاں دیگر اقدامات کئے گئے ہیں، وہیں سرکاری ملازمتوں میں ان کا کوٹہ 15فیصد مقرر کر کے ان کے حق ملازمت کو یقینی بنادیا گیا ہے۔بات وومن ڈویلپمنٹ کی ہو تو پنجاب میں حقوق نسواں کے حوالے سے پنجاب حکومت کی کوششوں کا ذکر نہ ہواور بات نامکمل سی لگتی ہے ۔اسی طرح کچن اور بجٹ جیسے الفاظ سنتے ہی جو تصورذہن میں ابھرتا ہے وہ امور خانہ داری میں مصروف کسی خاتون کا ہو سکتا ہے کیونکہ بجٹ اور خواتین کا چولی دامن کا ساتھ ہے ۔ عام تاثر یہی پایا جاتا ہے کہ خواتین مردوں کی نسبت ذیادہ اچھی منتظم ہوتی ہیں۔ آج کی خواتین صرف کچن تک محدود نہیں رہیں اور بات اگر بجٹ کی ہو تو کسی خاتون سے بہتربجٹ کون بنا سکتا ہے ۔شاید اسی مہارت کے پیش نظر پنجاب کے وزیر اعلیٰ محمد شہباز شریف نے صوبائی وزارت خزانہ کا قلم دان ا یک ایسی پروفیشنل خاتو ن عائشہ غوث پاشا کو سونپا ہے۔ڈاکٹر عائشہ غوث پاشا نے پچھلے دنوں جب پنجاب کا صوبائی بجٹ برائے 2016-17ء پیش کیا تو بجٹ تقریر کے دوران جہاں حکومتی اراکین اسمبلی نے بجٹ میں کئے گئے اچھے اور ترقیاتی اقدامات پر ویلڈن ،ویلڈن کہتے ہوئے ان کی حوصلہ افزائی کی وہیں اپوزیشن ارکان روائتی مخالفانہ نعرے بازی میں مشغول رہے لیکن وزیر خزانہ پنجاب نے بھی ان "تقریر توڑ" نعروں کی گونج میں اپنی بجٹ تقریر مکمل کرکے خواتین کے بارے میں یہ تاثر زائل کر دیا ہے کہ عورتیں ثابت قدم نہیں ہوتیں۔ بات حکومتی بجٹ کی ہو یا کسی عام گھر کے بجٹ کی آمدنی اور اخراجات میں توازن کی اہمیت سے کون انکار کرسکتا ہے۔لیکن محدود آمدنی یاکم وسائل میں رہتے ہوئے جب بے شمار چیلنج بھی درپیش ہوں توایسے مشکل حالات میں ترقیاتی اہداف کاحصول کوئی آسان کام نہیں ہوتا۔گو کہ زندگی کے بہت سے شعبے ایسے ہیں جن میں مزید بہتری کی گنجائش باقی ہے اور بہتری کی گنجائش چونکہ ہمیشہ باقی رہتی ہے یہی ارتقاء اور ترقی کا سفر ہوا کرتا ہے ۔بہر حال پنجاب حکومت کا پیش کردہ اس بجٹ کو ہر طبقے کے افراد کے لئے ایک متوازن بجٹ قرار دیا جا سکتا ہے ۔</TEXT>
