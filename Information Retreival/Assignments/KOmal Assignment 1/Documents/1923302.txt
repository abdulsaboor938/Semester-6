<DOCNO>1923302</DOCNO>
<HL>داعش عورتوں کو پاکستان، افغانستان، لیبیا سمگل کر رہی ہے: روسی میڈیا کا دعویٰ</HL>
<AUTHOR>نوائے وقت</AUTHOR>
<DATELINE> Pakistan 2016-03-06 06:29:24+05</DATELINE>
<TEXT>ماسکو (آئی این پی) روسی میڈیا نے دعویٰ کیا ہے کہ شدت پسند تنظیم داعش کے جنگجو بڑی تعداد میں غیرممالک بالخصوص پاکستان، افغانستان اور لیبیا میں عورتوں کو سمگل کررہے ہیں۔ روسی خبررساں ادارے سپتنیک کے مطابق شدت پسند تنظیم داعش عورتوں کی تجارت کو فروغ دے رہی ہے، داعش کے قبضے سے آزاد کرائی جانے والی کرد خواتین نے انکشاف کیا ہے داعش کے جنگجو بڑی تعداد میں غیر ممالک بالخصوص پاکستان، افغانستان اور لیبیا میں عورتوں کو سمگل کرتے ہیں۔ یہ ابھی تک معلوم نہیں کیا جاسکتا ہے کہ عورتوں کو کس طریقے سے غیرممالک پہنچایا جاتا ہے۔ عراقی شہر کے میئر نے بتایا کہ اندازوں کے مطابق شدت پسند آبی نہیں بلکہ زمینی راستے استعمال کرتے ہیں۔ یہ امر قابل ذکر ہے اکثر اوقات عورتوں کو تاوان حاصل کرنے کیلئے اغوا کیا جاتا ہے۔ ایسی صورتوں میں مغوی خواتین سے موبائل فون نہیں چھینے جاتے تاکہ وہ اپنے اہل خانہ کو فون کرسکیں لیکن عموماً اتنے بڑے تاوان کا مطالبہ کیا جاتا ہے کہ عورتوں کے اہل خانہ تاوان نہیں ادا کرتے اسلئے عورتوں کو غلام بنایا جاتا ہے۔ اندازہ ہے اس وقت داعش کے قبضے میں تقریباً 4000 افراد ہیں جن میں سے 1800 خواتین اور بچے ہیں۔ داعش/ عورتیں سمگل</TEXT>
