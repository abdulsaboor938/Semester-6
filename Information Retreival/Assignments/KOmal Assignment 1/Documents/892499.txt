<DOCNO>892499</DOCNO>
<HL>غیرقانونی جرگے:چوکس رہنے کی ضرورت</HL>
<AUTHOR>روزنامہ جنگ</AUTHOR>
<DATELINE> Pakistan 2013-07-13 05:07:00+05</DATELINE>
<TEXT>علم و آگہی کے اس دور میں بھی ملک کے بعض علاقوں میں کچھ ایسی قبیح رسومات پر کھلے بندوں عمل ہو رہا ہے جو نہ صرف اسلام کی اعلیٰ و ارفع تعلیمات اور شرف انسانی کے مسلمہ اصولوں بلکہ ملکی قوانین کی بھی صریح خلاف ورزی ہے ا ن رسموں پر قانون کے محافظوں کی نظروں کے سامنے اور بعض صورتوں میں ان کی ملی بھگت سے عدل و انصاف کے ضابطوں سے نابلد غیر قانونی مقامی جرگوں کے ذریعے عملدرآمد ہو رہا ہے جو دور جاہلیت کی یاد دلاتا ہے چیف جسٹس آف پاکستا ن نے ایسے ہی ایک واقعے کا ازخود نوٹس لیا ہے جس میں راجن پور کے مقامی جرگے نے قتل کے الزام میں ایک شخص کو سزا سنائی کہ وہ اپنی تین بہنیں مقتول کے وارثوں کے حوالے کرے اور دس لاکھ روپے بھی ادا کرے ورنہ اسے ایک مخصوص وقت تک پانی میں ڈبو کر رکھا جائے گا جس سے اس کی موت بھی واقع ہو سکتی ہے اگر اسے یہ دونوں سزائیں قبول نہیں تو مخالفین کو حق ہو گا کہ اسے قتل کر دیں مقدمے کی سماعت کے دوران فاضل چیف جسٹس نے وفاقی اور صوبائی حکومتوں سے کہا کہ وہ ایسے غیر قانونی جرگوں کے خلاف کارروائی کریں۔ عدالت نے حکم دیا کہ قانون نافذ کرنے والے ادارے چوکس رہیں اور غیر قانونی جرگہ سسٹم کے ذریعے مقامی تنازعات طے کرنے کے لئے عورتوں اور لڑکیوں کی حوالگی روکنے کو یقینی بنائیں۔مردوں کی بالادستی کے اس معاشرے میں باہمی تنازعات اور لڑائی جھگڑوں کے معاملات جن کے ذمہ دار زیادہ تر مرد ہی ہوتے ہیں طے کرنے کے لئے ملک کے چاروں صوبوں میں کہیں کم اور کہیں زیادہ مختلف ناموں سے ایسی ظالمانہ رسموں پر بلاخوف و خطر عمل ہو رہا ہے جن میں عورتوں کا ان کی مرضی کے خلاف تبادلہ کیا جاتا ہے ان میں سے ایک رسم سوارہ ہے جس میں مقامی عمائدین پر مشتمل جرگہ کسی فریق کو قتل کے بدلے میں اپنی ایک یا ایک سے زیادہ بیٹیاں، بہنیں یا رشتہ دار خواتین مقتول کے خاندان کے حوالے کرنے کی سزا دیتا ہے ایک اور رسم ونی ہے جس میں کم سن لڑکی کی مخالف فریق کے کسی مرد سے زبردستی شادی کرا دی جاتی ہے اکثر صورتوں میں لڑکی بہت کم عمر اور مرد ستر اسّی سال کا بوڑھا ہوتا ہے، کاروکاری بھی ایک رسم ہے جس میں کسی بھی مرد یا عورت یا دونوں کو غیر اخلاقی تعلقات کے الزام میں عزت کے نام پر مار دیا جاتا ہے ایک اور رسم قرآن سے شادی ہے گھر کے مرد اپنی جائیداد تقسیم ہونے سے بچانے کے لئے بہن یا بیٹی کی شادی قرآن سے کرا دیتے ہیں جس کے بعد وہ ساری عمر ماں باپ کے گھر بیٹھے اپنی قسبمت کو روتی رہتی ہے۔یہ تمام رسمیں ایسے جرگوں کے فیصلوں پر انجام پاتی ہیں جن کے زیادہ تر شرکاء کسی نہ کسی فریق کے دباؤ کے زیر اثر ہوتے ہیں بعض علاقوں میں عورتوں اور نوجوان لڑکیوں کو ضرورت مندوں کے ہاتھ فروخت کرنے کا مذموم کاروبار بھی جاری ہے مگر اس میں جرگوں کا کوئی عمل دخل نہیں عورتوں کے استحصال کے علاوہ جرگے یا پنچائتیں کئی دوسرے معاملات پر بھی رسم و رواج کے نام پر قانون سے ماورا اور انصاف کے تقاضوں کے منافی فیصلے دیتی ہیں آئین و قانون اور عدالتوں کی موجودگی میں ایسے جرگوں کا کوئی جواز نہیں پارلیمنٹ 2008ء میں ایک ترمیمی بل کے ذریعے ان کے فیصلوں کو غیر قانونی قرار دے چکی ہے قانون کے تحت بدل صلح، ونی، سوارہ، جبری یا قرآن سے شادی کے مرتکب افراد کو دس سال قید اور دس لاکھ روپے جرمانہ کی سزا دی جا سکتی ہے اور یہ جرائم ناقابل ضمانت ہیں۔ سپریم کورٹ نے 2006ء کے ایک فیصلے میں ہائی کورٹس کے رجسٹراروں اور ڈسٹرکٹ اور تحصیل بار ایسوسی ایشنوں کے صدور اور جنرل سیکرٹریز کو ہدایت کی تھی کہ وہ ناانصافیوں کا شکار ہونے والی خواتین کی قانونی مدد کیلئے کمیٹیاں قائم کریں۔ راجن پور کے کیس میں بھی عدالت عظمیٰ کے ایک فاضل جج نے اپنے ریمارکس میں مشورہ دیا کہ این جی اوز ایسی رسومات سے متاثرہ علاقوں میں جائیں اور لوگوں میں غیر قانونی جرگوں کے خلاف شعور اجاگر کریں حکومت کو چاہئے کہ قانون کی عملداری قائم کرنے کے لئے اس قسم کے جرگوں کے خاتمے کے لئے کارروائی کرے تاہم مصالحتی جرگوں کی حوصلہ افزائی کی جانی چاہئے جو معاشرے میں فتنہ و فساد روکنے میں اہم کردار ادا کرتے ہیں اس سسٹم میں اصلاحات کر کے اسے مزید موثر بنایا جائے اس سے غیر قانونی جرگوں کی خودبخود حوصلہ شکنی ہو گی۔روجھان کو علاقہ غیرنہ بننے دیا جائےروجھان کا علاقہ ایک عرصہ سے ڈاکوؤں کی آماجگاہ بنا ہوا ہے اور خاص طور پر کچے کی ذیل میں آنے والی بستیوں اور آبی گزر گاہوں پر ان سماج دشمن عناصر نے اپنا تسلط اس مضبوطی سے قائم کر رکھا ہے کہ متعدد مرتبہ آپریشن کئے جانے کے باوجود قانون نافذ کرنے والے ادارے اس علاقے کو ڈاکوؤں سے آزاد کرانے میں کامیاب نہیں ہو سکے اور سماج دشمن عناصر پوری آزادی کے ساتھ یہاں اپنی کارروائیاں کرتے اور دندناتے پھر رہے ہیں۔گزشتہ دنوں ان جرائم پیشہ عناصر نے 8 پولیس اہلکاروں کو یرغمال بنا کر اپنے بعض ساتھیوں کی رہائی اور کچے کے علاقے میں قائم کردہ پولیس چوکیوں کو ختم کرنے کے مطالبات پیش کئے مگرجب ان کو تسلیم نہ کیا گیا تو انہوں نے دو یرغمالی اہلکاروں کو ہلاک کر کے ان کی لاشیں بھجوا دیں جس پر ڈی پی ا و رحیم یار خان کو راجن پور کا اضافی چارج دے کر اس علاقے میں ایک بڑا اپریشن شروع کر دیا گیا اور سات تھانوں کی پولیس کے ذریعے اس پورے ایریا کو سیل کر دیا گیا اور سرچ اپریشن کے لئے ہیلی کاپٹر بھی استعمال کئے گئے لیکن اس کے باوجود یرغمالی ساتھ آ سکے نہ ڈاکوؤں کو ہی گرفت میں لینے کا کوئی اہتمام ہو سکا۔ واقفان حال کا کہنا ہے کہ اس علاقے میں ڈاکوؤں نے اس وجہ سے اپنے پاؤں جما لئے ہیں کہ انہیں نہ صرف بعض بڑے جاگیرداروں کی حمایت حاصل ہے بلکہ قانون نافذ کرنے والے اداروں کے بعض اہلکاروں کی بھی انہیں اشیرواد حاصل ہے۔ یہ صورتحال انتہائی خطرناک ہے کہ ڈاکوؤں نے اب قانون نافذ کرنے والوں پر بھی اپنا ہاتھ صاف کرنا شروع کر دیا ہے جس سے یہ خدشہ جنم لے رہا ہے کہ روجھان کا علاقہ بھی اب آہستہ آہستہ اپنی بدامنی اور لاقانونیت کے باعث علاقہ غیر میں تبدیل ہو رہا ہے۔ صوبائی حکومت کو اس صورتحال کا پوری سختی سے نوٹس لے کر ان ڈاکوؤں کا قلع قمع کرنا چاہئے اور اس امر کی بھی تحقیقات کرنی چاہئے کہ ان ڈاکوؤں کو کن بااثر افراد کی سرپرستی حاصل ہے اور اگر فی الواقع ایسا ہی ہو تو پھر ان کے خلاف بھی موثر کارروائی کی جانی چاہئے۔ رمضان اور لوڈشیڈنگنومنتخب حکمرانوں نے انتخابات سے پہلے اور ان میں کامیابی حاصل کرنے کے بعد بھی عوام کو شدید گرمی اور حبس کے موسم میں لوڈشیڈنگ سے نجات دلانے کا متعدد بار وعدہ کیا تھا اور گو اس سمت پیش قدمی کرتے ہوئے انہوں نے نصف سے زیادہ گردشی قرضوں کو ختم بھی کر دیا ہے اور باقی ماندہ کی بھی اسی مہینے ادائیگی کے لئے پرعزم ہیں لیکن افسوس سے کہنا پڑتا ہے کہ ان کی جانب سے کی جانے والی ان تمام تر کوششوں کے باوجود عوام کو لوڈشیڈنگ میں کوئی بڑا ریلیف نہیں مل سکا، حتیٰ کہ سحری اور افطاری کے اوقات میں بھی بجلی کی بلاتعطل فراہمی کے حکومتی وعدے پورے ہونے میں نہیں آ رہے ہیں اور خیبر سے لے کر کراچی تک شہری بلبلا رہے ہیں کہ انہیں رمضان المبارک کے مقدس ایام میں بھی انہیں لوڈشیڈنگ کی اذیت سے چھٹکارا نہیں مل رہا جس سے انہیں نہ تو پرسکون طریقے سے عبادات بجا لانے کی سہولت مل رہی ہے اور نہ افطاری کے مراحل ہی آرام سے تکمیل تک پہنچ رہے ہیں جبکہ بعض علاقوں میں تو بجلی کے ساتھ گیس کی لوڈشیڈنگ نے مل کر شہریوں کے لئے صورت حال مزید اذیت ناک بنا دی ہے۔ وفاقی وزیر پانی و بجلی نے اس پر عوام سے معذرت تو کر لی ہے جس کا یہ پہلو یقینا خوش آئند ہے کہ حکومت کو عوام کی اذیت کا احساس تو ہے لیکن جب تک یہ احساس عمل کے قالب میں ڈھل کر عوام کو حقیقی ریلیف فراہم نہیں کرتا اس وقت تک انہیں چین مل سکتا ہے نہ حکومت کو چین سے بیٹھنا چاہئے۔ حکومت اس حوالے سے اپنی مقدور بھر کوشش کر رہی ہے لیکن جب تک عوام عملی رنگ میں ان کے نتائج نہیں دیکھ لیتے اس وقت تک وہ مطمئن نہیں ہو سکتے۔ سابق حکومت کے دور میں کئے جانے والے وعدوں اور وعدہ خلافیوں کے باعث عوام کا اعتماد پہلے ہی بہت متاثر ہو چکا ہے اسے موجودہ حکومت کو اب اس سلسلے میں وعدے نہیں عملی اقدامات کرنے ہوں گے۔</TEXT>
