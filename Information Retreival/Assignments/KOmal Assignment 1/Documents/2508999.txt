<DOCNO>2508999</DOCNO>
<HL>وکلاء برادری کا25 اگست سے احتجاجی مظاہرے اور 28اگست سے ملک گیر دھرنے دینے کا اعلان،حکمران اتحاد کے وعدے پورے نہ کرنے پر وکلاء اور عوام مایوس ہوئے ہیں ،اعتزاز احسن،ججز کو بحال نہ کرنے کیلئے اگر غیر ملکی یا فوجی دباؤ ہے تو زرداری وکلاء برادری کو آگاہ کریں ،سپریم کورٹ بار کے صدر کی پریس کانفرنس ،نجی ٹی وی سے گفتگو</HL>
<AUTHOR>اردو پوائنٹ</AUTHOR>
<DATELINE> Pakistan 2008-08-23 20:44:50+06</DATELINE>
<TEXT>اسلام آباد(اُردو پوائنٹ اخبار تازہ ترین۔23اگست۔2008ء) سپریم کورٹ بارایسوسی ایشن کے صدر چوہدری اعتزاز احسن نے کہا ہے کہ اٹھائیس اگست کو ملک گیر دھرنے دیئے جائینگے ، پچیس اگست سے احتجاجی مظاہرے شروع کئے جائینگے اور بار کونسلز میں سیاہ پرچم دوبارہ لہرائے جائینگے ، وکلاء برادری مایوس ہونے کے بعد احتجاج کرنے پر مجبور ہے ، حکمران جماعتوں کی طرف سے وعدے پورے نہیں کئے گئے ، جس پر وکلاء اور عوام مایوس ہوگئے ہیں ، چوہدری اعتزاز احسن نے اسلام آباد میں پریس کانفرنس کرتے ہوئے کہا کہ وکلاء برادری کو حکمرانوں کے وعدوں سے بہت مایوسی ہوئی ہے ، حکمران اتحادی جماعتوں نے متعدد بار وعدے کئے اور وکلاء برادری نے انہیں بہت وقت دیا تاہم چند کو بحال کیا گیا اس لئے وکلاء برادری نے مل کر اب احتجاج کرنے کا فیصلہ کرلیا ہے ، انہوں نے کہا کہ نیشنل کوآرڈینیشن کونسل کے اجلاس میں فیصلہ کیا گیا کہ بار کونسلوں سے اعلان اسلام آباد کے بعد جو سیاہ جھنڈے اتارے گئے تھے وہ کل (پیر) سے دوبارہ لگا دیئے جائینگے ، چوہدری اعتزاز احسن نے کہا کہ اس کے بعد اٹھائیس اگست بروز جمعرات کو ملک گیر سطح پر بار ایسوسی ایشنز دو گھنٹے کیلئے دھرنے دینگے اور اگر ضرورت پڑی تو ان دھرنوں میں اضافہ کیا جاسکتا ہے ، یہ دھرنا دن بارہ بجے سے دو بجے تک ہوگا ، انہوں نے کہا کہ یہ دھرنے پرامن ہونگے اور دھرنوں کیلئے مرکزی روڈوں کا انتخاب بار کونسل حالات کا جائزہ لینے کے بعد خود کریگی انہوں نے کہا کہ یہ اٹھائیس اگست تک اگر جج بحال ہوگئے تو پھر اٹھائیس اگست کو ملک بھر میں جشن منایا جائے گا ، چوہدری اعتزاز احسن نے کہا کہ چار ستمبر کو بھی پارلیمنٹ ہاؤس کے سامنے شاہراہ دستور پر وکلاء احتجاجی مظاہرہ کرینگے ، چوہدری اعتزاز احسن نے تاجروں سے اپیل کی کہ تاجر برادری بھی اٹھائیس اگست کو دو گھنٹوں کیلئے مکمل شٹر ڈاؤن ہڑتال کریں ، انہوں نے کہا کہ احتجاجی مظاہروں کا سلسلہ پچیس اگست سے شروع ہوگا جو بالکل پرامن ہوگا ، وکلاء عدم تشدد کی پالیسی پر عمل پیرا ہیں ، اس لئے اب بھی احتجاج پرامن ہونگے ، انہوں نے کہا کہ وکلاء تحریک کی حکمت عملی کیلئے ایگزیکٹو کمیٹیاں تشکیل دے دی گئی ہیں ، علی احمد کرد اور رشید اے رضوی سمیت تمام وکلاء رہنماؤں کا کردار تحریک کے حوالے سے قابل تحسین ہے ، انہوں نے کہا پاکستان بار کونسل کے خلاف قرارداد متفقہ طور پر منظور کرلی گئی ہے ، پاکستان پیپلز پارٹی کی رکنیت کے حوالے سے چوہدری اعتزاز احسن نے کہا کہ وہ پی پی پی سے استعفیٰ نہیں دے رہے اور بدستور پارٹی کا حصہ رہینگے ، دریں اثناء نجی ٹی وی سے بات چیت کرتے ہوئے انہوں نے کہا کہ وکلاء برادری دل شکستہ نہیں ہے اور نہ ہی مایوس ہے ، تاہم غیر مطمئن ضرور ہے ، چوہدری اعتزاز احسن نے دھرنوں کے حوالے سے بات چیت کرتے ہوئے کہا کہ دھرنوں کا اعلان صرف ٹرائلز کیلئے کیا گیا ہے ، جس کے بعد وکلاء اپنے اپنے دفتروں اور کام پر چلے جائیں گے ، چوہدری اعتزاز احسن نے کہا کہ چار ستمبر کا پروگرام ایک علامتی شو ہوگا ، جس میں بار کونسلز کے عہدیداران شامل ہونگے اور یہ دھرنا نہیں پرامن مظاہرہ ہوگا ، تاہم اگر اس میں کوئی اور شریک ہونا چاہے تو اسے نہیں روکا جائے گا اور یہ احتجاجی مظاہرہ اس لئے کیا جارہاہے تاکہ رمضان المبارک میں بھی اس مسئلے کو جاری رکھنے کا عندیہ دیا جائے ، انہوں نے کہا کہ جب تک ججز بحال نہیں ہونگے یہ معاملہ کبھی ختم نہیں ہوگا ، انہوں نے کہا کہ وہ ایک پارلیمنٹرین ہیں اس لئے ان کی کوشش ہے کہ وہ ہر ایک بات شائستگی سے کریں اگر شعلہ بیانی کریں تو بھی اس میں شائستگی ہو ، چوہدری اعتزاز احسن نے آصف زرداری کے حوالے سے کہا کہ انہوں نے تین دفعہ ججوں کی بحالی کے حوالے سے معاہدے پر دستخط کئے ہیں جس میں کہاگیا ہے کہ تمام جج بحال کئے جائیں گے ،امید بھی ہے کہ آصف زرداری کسی دباؤ میں آئے بغیر جلد از جلد جج بحال کردینگے ،اگر ججزبحال نہ کرنے کیلئے آصف زرداری پر کوئی غیر ملکی یا فوجی دباؤ ہے تو وکلاء برادری کو آگاہ کریں ، ، ایک سوال کے جواب میں انہوں نے کہا کہ صدر مشرف کے ہوتے ہوئے امریکہ کا دباؤ تو ماننے والی بات ہے لیکن صدر مشرف کے جانے کے بعد امریکی دباؤ کا کوئی خطرہ نہیں ہے ۔</TEXT>
