<DOCNO>611008</DOCNO>
<HL>بندۂ مزدور کے تلخ اوقات اور داد رسی کے لئے حکومتی کاوشیں</HL>
<AUTHOR>روزنامہ پاکستان</AUTHOR>
<DATELINE> Pakistan 2015-05-01 02:51:12+05</DATELINE>
<TEXT>مبشرجعفری ’’الْکَاسِبُ حبیب اﷲ ‘‘۔ہاتھ سے محنت مزدوری کرکے روزی کمانے والے کو اﷲ تعالیٰ نے اپنا دوست قرار دے کر محنت کش کو وہ مقام عطا کیا ہے جس کی کسی اور مذہب اور معاشرے میں مثال نہیں ملتی ۔حضورپاکؐ کا ارشاد ہے’’ وہ مزدور جو تمہارے لئے کام کرتے ہیں وہ تمہارے بھائی ہیں۔ پس جو خود کھاؤ وہی انہیں کھلاؤ ، جو خود پہنو وہی انہیں پہناؤ اور ان کی طاقت سے زیادہ ان پر بوجھ نہ ڈالو۔ ان احادیث مبارکہ سے ایک مزدور کی عظمت اور اہمیت واضح ہوجاتی ہے۔ شکاگو کے محنت کشوں اور مزدوروں کی لازوال قربانیوں اور جدوجہد سے موسوم ’’لیبر ڈے ‘‘دنیا بھر کی طرح پاکستان میں بھی جوش وخروش اور مزدوروں کے حقوق کے تحفظ اور ان پر ہونے والے دیرینہ استحصال کے خاتمے کے عزم کے ساتھ منایا جاتا ہے۔ ریلیاں ، سیمینارز اور جلسے جلوس منعقد کئے جاتے ہیں، مزدوروں کے حقوق کے تحفظ اور ان کے مسائل کے حل کے لئے نعرے اور بلند و بانگ دعوے کئے جاتے ہیں۔مُلک کی معاشی ترقی و خوشحالی کے لئے نا مساعد حالات کے شکار غریب پاکستانی مزدور کی انتھک محنت اور جدوجہد کو خراج تحسین پیش کیا جاتاہے، لیکن ان سب باتوں کے باوجودآج تک مزدور کی حالت نہیں بدلی ۔حقیقتاً ہماری معاشی ترقی ، سیاسی و جمہوری اقدار کے فروغ میں مزدوروں اور محنت کشوں کا بھی اتنا ہی اہم کردارہے جتنا کسی دوسرے شعبے کے فرد یا طبقے کا ۔ ملک کی صنعتی ، زرعی و قومی پیداوار کا ایک بڑا حصہ مزدور کی محنت کا مرہون منت ہے۔ ایک معروف معیشت دان کا کہنا ہے کہ ایک مزدور کے بغیر ہمارے لئے کھانے کی میز پر بے شمار ڈشز، پہننے کے لئے مختلف اقسام کے کپڑے اور رہنے کے لئے شاندار گھروں کا ہونا قطعی نا ممکن ہے ۔ دنیا میں دو طرح کے طبقات ہیں۔پہلا طبقہ سرمایہ داروں اور زمینداروں پر مشتمل ہے جن کے پاس سب کچھ ہے، جبکہ دوسرا طبقہ مزدوروں، محنت کشوں اور کسانوں پر مشتمل جن کے پاس کچھ بھی نہیں۔ مزدوروں کے نام پر انقلاب لانے والے ہمیشہ مزدوروں کے خوابوں کی تعبیر تلاش کرنے اور ان کے حالات زندگی بدلنے میں ناکام رہے ہیں۔ بے شمار این جی اوز مزدوروں کے حقوق کے لئے جدوجہد کے نام پر غیر ممالک سے لاکھوں ڈالر کے فنڈز تو حاصل کررہی ہیں، لیکن سنجیدگی سے ان کے مسائل کے حل کے لئے کچھ کرنے کو تیار نہیں۔ مختلف ادوار میں مختلف حکومتوں نے اپنی بساط اور وسائل کے مطابق مزدوروں کے مسائل کے حل اور ان کی فلاح و بہبود کے لئے اقدامات تو کئے تاہم وہ معاشرے کے اس سب سے زیادہ پسے ہوئے اور غریب طبقے کے لئے ناکافی ٹھہرے۔ اسلام وہ واحد مذہب ہے جس نے سب سے پہلے مزدور کی عظمت روشناس کرائی۔ سیدناصدیق اکبرؓ جب خلیفہ اول مقرر ہوئے تو ان کے حکومتی امور چلانے کے لئے اخراجات کا سوال اٹھا، کیونکہ وہ اپنا کپڑے کا کاروبار بند کر چکے تھے۔ امیر المومنین نے لوگوں کو آسان ساجواب دیا کہ تم لوگ مدینہ کے ایک مزدور کی آمدنی کے برابر میری تنخواہ مقرر کردو۔ لوگوں نے کہا کہ مدینہ کے مزدور کی آمدنی تو بہت کم ہے، جس میں آپ کے اخراجات پورے نہیں ہوسکیں گے ۔ آپؓ کا جواب بہت آسان تھا کہ پھر میں مدینہ کے مزدوروں کی آمدنی اور تنخواہ اتنی بڑھا دوں گا جس کے برابر کی آمدنی سے میرے حکومتی اخراجات پورے ہوسکیں۔ یہ ہے مزدور سے محبت کی اصل روح جس کا آج ہمارے معاشرے میں فقدان ہے۔ ملکی وسائل کی منصفانہ تقسیم تبھی ممکن ہے جب معاشرے کے اہم ستون یعنی مزدور کو بھی دیگر طبقات کی طرح تمام سہولیات اور ضروریات زندگی سے مستفید ہونے کا موقع دیا جائے۔ ہمارے ملک میں لیبر لاز کے لئے عمر، جنس اور مذہب کی کوئی تفریق نہیں، 14سال سے کمر عمر بچوں سے ملازمت اور جبری مشقت مکمل طور پر ممنوع ہے۔ اس کے باوجود غربت اور مہنگائی کی وجہ سے لوگ اپنے بچوں کو تعلیم دلوانے کی بجائے کم عمری میں روزگار کے لئے بھیجنے پر مجبور ہیں۔ لاکھوں مزدور دیارغیر میں اپنے اہل خانہ سے سینکڑوں میل دور مزدوری کر کے ملک کے لئے قیمتی زر مبادلہ کا ذریعہ بنتے ہیں۔ تاہم انہیں دیارغیر میں بے شمار مسائل کا سامنا کرنا پڑتا ہے ۔ مزدوروں کی فلاح و بہبود اور ان کے مسائل حل کرنے کے حوالے سے صوبہ پنجاب دیگر صوبوں سے کہیں بہتر کارکردگی کا مظاہرہ کررہا ہے جس کا اعتراف آئی ایل او، یورپی یونین، ڈونر ایجنسیوں اور انسانی حقوق کے دیگر بہت سے اداروں نے بھی بارہا کیا ہے۔ پاکستان میں چائلڈ لیبر کے حوالے سے 1996ء میں کئے جانے والے سروے کے مطابق ملک میں 30لاکھ سے زائد بچے جبری مشقت کا شکار ہیں۔حکومت پنجاب کا سب سے بڑا اقدام چائلڈ و جبری مشقت کے خاتمے اورمزدوروں کے اہل خانہ کی فلاح و بہبود و بحالی کے لئے 5.2بلین روپے کی خطیر رقم سے ایشیا بھر میں اپنی نوعیت اور حجم کے اعتبار سے ایک بڑے پراجیکٹ کا آغاز ہے جس کا کریڈٹ بجا طور پر وزیراعلیٰ پنجاب میاں محمد شہباز شریف، وزیرمحنت راجہ اشفاق سرور کو جاتا ہے جنہوں نے معاشرے میں بچوں سے جبری مشقت کے اس ناسور کو ختم کرنے کے لئے سنجیدگی سے غور کیا اوراس مسئلے کے حل کے لئے پورے ریجن میں اتنی بڑی رقم اس مقصد کے لئے مختص کی۔جبری مشقت کے خاتمے کے لئے حکومت پنجاب نے 196ملین روپے سے 4اضلاع میں منصوبہ بھی شروع کر رکھا ہے۔بلاشبہ اعدادوشمار کے مطابق مارچ 2015ء تک صوبہ پنجاب میں رجسٹرڈ فیکٹریوں کی تعداد 15388جبکہ یہاں کام کرنے والے رجسٹرڈ صنعتی کارکنوں کی تعداد 833138 ہے۔اسی طرح فیکٹری ایکٹ کے تحت صوبہ بھر میں رجسٹرڈ شاپس اور کمرشل یونٹس کی مجموعی تعداد 147189جبکہ یہاں کام کرنے والے ملازمین کی مجموعی تعداد 837692ہے۔ یہ وہ صنعتی کارکن اور ملازمین ہیں جنہیں سوشل سیکیورٹی کا تحفظ حاصل ہے جس کے تحت نہ صرف وہ بلکہ ان کے والدین اور اہل خانہ بھی مفت طبی علاج ،گرایجویٹی، تمام طرح کی فنانشل گرانٹس اور ملازمت کے تحفظ سے استفادہ کر رہے ہیں۔حکومت کی جانب سے مقرر کی گئی کم از کم اجرت 12ہزار روپے سے کم ادائیگی پر سخت سزائیں اور جرمانے عائد کئے جارہے ہیں۔ حکومت پنجاب نے فیکٹریوں میں لیبر لاز کا اطلاق یقینی بنانے،مزدوروں کے لئے پیشہ وارانہ تحفظ و دیگر عوامل کا جائزہ لینے کے لئے انسپکشن کا ایک بار پھر آغاز کر دیا ہے۔سٹون کرشنگ فیکٹریوں میں مزدوروں کی حفاظت کے لئے قوانین اور ضابطہ کار مزید سخت کر دیاگیا ہے تاکہ انہیں سیلیکون کی وجہ سے ہونے والی بیماری سے محفوظ رکھا جا سکے۔ 18ویں ترمیم کے بعد لیبر لاز کے حوالے سے قانون سازی، ترامیم اور عملدرآمد کے تمام اختیارات صوبوں کے پاس آچکے ہیں۔ حکومت پنجاب نے دیگر صوبوں پر سبقت لیتے ہوئے اپنی پہلی لیبر پالیسی تشکیل دے دی ہے لیبر پالیسی میں مزدوروں کے تمام مسائل کا بھر پور احاطہ کیا گیا ہے ،جسے کابینہ سے منظوری اور اسمبلی سے پاس ہونے کے بعد صوبہ بھر میں لاگو کردیا جائے گا۔ ہوم بیسڈ ورکرز کے حقوق کا تحفظ، انہیں سوشل سیکیورٹی سہولیات کی فراہمی ، رجسٹریشن ، تشدد اور استحصال کا خاتمہ اور یونین سازی جیسے عوامل کو لیبر پالیسی میں شامل کیا گیاہے ۔ خواتین ورکرز کو بااختیار بنانے کے ساتھ ساتھ انہیں بھی یونین سازی اور دیگر سہولیات کے علاوہ صنعتی یونٹس میں ’’ڈے کیئر سنٹرز‘‘ لازمی قرار دیئے گئے ہیں۔ حادثا ت کی صورت میں صنعتی ورکرز کے لئے ازالے کی رقم اور گروپ انشورنس کو بھی دگنا کردیا گیاہے۔ ڈیتھ گرانٹس، میرج گرانٹس ، وظائف، مفت تعلیم جیسی سہولیات کی بلاتعطل فراہمی کے لئے تگ و دوجاری ہے۔یورپی مارکیٹ میں پاکستانی مصنوعات خاص کر ٹیکسٹائل کو ڈیوٹی فری رسائی کے لئے پاکستان کو جی ایس پی پلس کا درجہ ملنے کے بعد یہ چیلنج اور بھی بڑھ گیا ہے کہ ہم کس طرح اپنی انڈسٹری خاص طور پر ٹیکسٹائل سیکٹر کوانٹرنیشنل لیبر سٹینڈرز کے ہم پلہ بنائیں اس کے لئے ضروری ہے مزدوروں اور صنعتی ورکرز کو وہ تمام حقوق دئیے جائیں جس سے پاکستان ڈیوٹی فری مصنوعات کی اس سہولت کو برقرار رکھ سکے، کیونکہ یورپی یونین اور دیگر ڈونر ممالک و ایجنسیاں پاکستان میں مزدوروں کے حقوق کے تحفظ،آکوپیشنل سیفٹی ، کم از کم اجرت و دیگر ان تمام عوامل کی سختی سے نگرانی کر رہی ہے جو انسانی حقوق کی پاسداری کے زمرے میں آتے ہیں۔پاکستان آئی ایل او کے 27کنونشنز کی پاسداری کررہاہے جن میں 8براہ راست لیبر سے متعلقہ ہیں۔ مزدوروں کے سماجی حقوق کا تحفظ یقینی بنانے ،انہیں مفت علاج معالجہ ، مالی امداد اور دیگر سہولیات کی فراہمی یقینی بنانے کے لئے صنعتی و کمرشل اداروں سے کنٹری بیوشن کے حصول میں اضافہ وقت کی اہم ضرورت ہے۔ حکومت پنجاب ورکرز ویلفیئر بورڈ کے تحت مزدوروں کے لئے مختلف مقامات پر لڑکیوں اور لڑکوں کے لئے علیٰحدہ علیٰحدہ ورکرز ویلفیئر سکولز، کمیونٹی سینٹرز،مساجد،طبی مراکز، پینے کے صاف پانی اوردیگر سٹیٹ آف آرٹ سہولیات پر مشتمل27لیبر کالونیاں قائم کر چکی ہے، جبکہ حال ہی میں راولپنڈی میں لیبر کالونی، ملتان لیبر کمپلیکس پر کام شروع کیا جا چکا ہے۔ ایک خوشخبری یہ بھی ہے کہ اسی سال یوم مئی کے موقع پر سندر انڈسٹریل اسٹیٹ مانگا رائے ونڈ روڈکے مقام پر مزدوروں کے لئے مالکانہ حقوق پر سٹیٹ آف دی آرٹ سہولیات سے آراستہ فلیٹس پر مبنی ورکرز ویلفیئر کمپلیکس۔فیز1 کی تعمیر کے منصوبے کا سنگ بنیاد وزیراعلیٰ پنجاب میاں محمد شہباز شریف رکھیں گے۔اس منصوبے کے تحت 213 ایکٹر اراضی پرصنعتی ورکرز کے لئے تمام بنیادی سہولیات سے آراستہ 2912کثیر المنزلہ فلیٹس تعمیر کئے جائیں گے جس پر 7.8بلین روپے لاگت آئے گی ۔یہ منصوبہ تین سال کی مدت میں مکمل ہو گا ۔منصوبے میں ورکرز کے بچوں کے لئے ایک ورکر ویلفیئر بورڈ ہائی سکول جبکہ بچیوں کے لئے بھی ایک علیحدہ ہائی سکول تعمیر کیا جائے گا جبکہ کمیونٹی ہال ،مسجد ،طبی مراکز اور دیگر سہولیات اس کے علاوہ ہیں۔ اس رہائشی منصوبے سے لاہور اور قصور کے صنعتی کارکنوں کو رہائش کی سہولیات میسر آئیں گی۔مزیدبرآں حکومت پنجاب دو لاکھ ہنر مند مزدوروں کو اگلے 4سال میں قطر ، دبئی اور دیگر خلیجی ممالک کے تعمیراتی منصوبوں کی تکمیل کے لئے بھجوا رہی ہے، جس کے لئے انہیں ٹیوٹا، پنجاب ووکیشنل ٹریننگ سینٹرز،پنجاب سکلڈ ڈویلپمنٹ فنڈ و دیگر تربیت فراہم کرنے والے اداروں سے کریش کورسز کروائے جانے کا منصوبہ زیرعمل ہے۔ صوبہ بھر میں سوشل سکیورٹی کے تحت 15بڑے ہسپتال ، 45میڈیکل سنٹرز، 146 ڈسپنسریز اور 86 ایمرجنسی سنٹرز مزدوروں اور ان کے اہل خانہ کو علاج معالجہ کی مفت سہولیات فراہم کررہے ہیں۔ رحمتہ العالمین کارڈیک سنٹر میں امراض قلب میں مبتلا مریضوں کو بہترین طبی سہولیات فراہم کی جارہی ہے۔ انتقال کی صورت میں صنعتی کارکنوں کے اہل خانہ کو تجہیز وتکفین کے لئے 10ہزار روپے ، بیماری کی صورت میں صنعتی کارکن کو 121دن کی اجرت 75فیصد کی شرح سے ادائیگی ، ہر سال کارکنوں کے 6بچوں کو سوشل سیکیورٹی سے منسلک میڈیکل کالجوں میں مفت تعلیم اور دیگر منسلک شعبوں میں فیس میں خصوصی رعایت، جبکہ ہر سال بذریعہ قرعہ اندازی 4صنعتی کارکنوں کو حج کی سعادت بھی کروائی جاتی ہے۔ حکومت پنجاب نے نئے سرے سے رجسٹریشن کے لئے صنعتی اداروں اور کمرشل یونٹس کو ایمنسٹی سکیم کے ذریعے یہ سہولت دی ہے کہ ان کے بقایا جات معاف کردئیے جاتے ہیں ۔ بھٹہ مزدوروں کو جبری مشقت سے بچانے اورپیشگی یا قرض کی لعنت سے جان چھڑانے کی اشد ضرورت ہے،بھٹہ مزدور جبری مشقت کا زیادہ شکار ہوتے ہیں ،جبکہ زرعی شعبے میں جاگیردارانہ نظام کے تحت بھی غریب کسانوں سے بھی بغیر اجرت زبردستی کام کروایا جاتا ہے۔ حکومت پنجاب بھٹہ مزدوروں کی رجسٹریشن، شناختی کارڈ کے اجراء ان کے بچوں کو پرائمری تک مفت نان فارمل ایجوکیشن ، بالغ مزدوروں کو بھٹہ خشتوں پر تعلیم ان کی خواتین کے لئے 25ہزار روپے کا ریوالونگ لان فنڈایسے اقدامات جس سے ان غریب مزدوروں کی کسی حد تک داد رسی ممکن ہے۔ہوم بیسڈ ورکرز کے علاوہ کھیت مزدوروں کو بھی سوشل سیکیورٹی کے دائرہ کار میں لانے کے لئے قانون سازی کی جارہی ہے۔ ورکرز ویلفیئر بورڈ کے تحت تحفظ یافتہ صنعتی کارکنوں اور ان کے اہل خانہ کو ڈیتھ ، میرج گرانٹس ، تعلیمی وظائف ورکرز ویلفیئر بورڈ کے سکولوں میں مفت تعلیم ، یونیفارم، کتابیں، غرضیکہ پک اینڈ ڈراپ کی سہولت بھی دی جارہی ہے۔ اس دوران کسی حادثے کی صورت میں انتقال کر جانے والے تحفظ یافتہ صنعتی ورکرز کے ورثاء کو 5لاکھ روپے بطور ازالہ حکومت کی طرف سے جبکہ 2لاکھ روپے آجر ایمپلائر کی طرف سے ادا کئے جا رہے ہیں۔تحفظ یافتہ مزدوروں کے 50ہزار سے زائد بچے پنجاب ورکرز ویلفیئر بورڈ کے50سے زائد بہترین تعلیمی اداروں میں علم حاصل کر رہے ہیں۔آج مزدوروں کے ایک ہزار بچے (COMSAT) جیسے ادارے میں تعلیم حاصل کر رہے ہیں۔ قابل ذکر بات یہ ہے کہ حال ہی میں ایک غریب مزدور کا ہونہار بیٹا حکومت پنجاب کے اخراجات پربیرون ملک سے پی ایچ ڈی کرکے ملک کانام روشن کررہاہے۔مزدوروں کی فلاح و بہبود کے لئے حکومت پنجاب کی یہ تمام کاوشیں قابل ستائش ہیں تاہم مزدورو ں کو ان کے حقوق دلوانے کے لئے آجر ،اجیراور متعلقہ حکومتی اداروں کو اکٹھے بیٹھ کر سنجیدگی سے جدوجہد کرنا ہو گی۔موثر قانون سازی، استحصال کی صورت میں سزاؤں کو مزید سخت بنانے اور پہلے سے موجود قوانین پر بھرپور طریقے سے عمل درآمد کروانے کی بھی اشد ضرورت ہے تب ہی جا کر ملک کا یہ اہم ، لیکن نظرانداز طبقہ پھلے پھولے گا اور ملک خوشحالی کی جانب گامزن ہوگا اور یہی یوم مئی کا حقیقی پیغام ہے ۔</TEXT>
