<DOCNO>903227</DOCNO>
<HL>امن تجاویز اور بھارت کا غیر دانشمندانہ رویہ</HL>
<AUTHOR>روزنامہ جنگ</AUTHOR>
<DATELINE> Pakistan 2015-10-03 05:10:00+05</DATELINE>
<TEXT>وزیر اعظم محمد نواز شریف نے جنرل اسمبلی میں پاک بھارت کشیدگی کے خاتمے اور تنازعہ کشمیر کے حل کیلئے جو چار نکاتی امن منصوبہ پیش کیا تھا، بھارت نے روایتی ہٹ دھرمی سے کام لیتے ہوئے اسے مسترد کرکے نہ صرف برصغیر کے تقریباً دو ارب عوام بلکہ ساری دنیا کی امن پسند قوموں کو انتہائی مایوسی سے دوچار کیا ہے۔ جمعرات کو جنرل اسمبلی کے آخری اجلاس میں تقریر کرتے ہوئے بھارتی وزیر خارجہ سشما سوراج نے کہا کہ پاکستان سے مذاکرات صرف بھارت کی شرائط اور ایجنڈے کے مطابق ہوں گے۔ انہوں نے ایک بار پھر ممبئی حملوں میں پاکستان کے ملوث ہونے کا راگ الاپا اور کہا کہ پاکستان نے دہشت گرد نیٹ ورکس کے خلاف کریک ڈائون کی یقین دہانی پر عمل نہیں کیا۔ اس دوران بھارت پرنئے حملے بھی ہوئے جن کا مقصد اسے غیر مستحکم کرنا اور جموں و کشمیر پر پاکستان کی عملداری کو قانونی بنانا ہے۔وزیراعظم پاکستان کے چار نکاتی امن فارمولے میں بھارت پر زور دیا گیا تھا کہ وہ کنٹرول لائن اور ورکنگ بائونڈری پر جنگ بندی کی خلاف ورزی نہ کرے۔ اس مقصد کیلئے اقوام متحدہ کے فوجی مبصر مشن کو کام کرنے دے۔ دونوں ممالک طاقت کے استعمال یا اس کی دھمکی دینے سے گریز کریں، کشمیر سے فوجوں کے انخلا کیلئے اقدامات کئے جائیں اور سیاچن سے بھی غیر مشروط طور پر فوجیں واپس بلائی جائیں۔ میر واعظ عمر فاروق اور سید علی گیلانی سمیت تمام کشمیری رہنمائوں نے وزیر اعظم کی تجاویز کو تنازعہ کشمیرکے حل اور خطے میں پائیدار امن کیلئے انتہائی اہم قرار دیا تھا۔ میر واعظ کا کہنا تھا کہ نواز شریف کا امن منصوبہ اپنے حق کیلئے جدوجہد کرنے والے کشمیری عوام کیلئے انتہائی حوصلہ افزا ہے۔ پاکستان کی سیاسی قیادت نے بھی اسے جنوبی ایشیا کے امن اور غریب عوام کی ترقی و خوشحالی کیلئے جرأت مندانہ مؤقف سے تعبیر کیا تھا جبکہ عالمی برادری کا ردعمل بھی مثبت تھالیکن بھارت کی انتہا پسند قیادت نے غیر دانشمندانہ رویہ اختیار کرتے ہوئے اسے اہمیت نہیں دی۔ مبصرین کا کہنا ہے کہ دراصل بھارت کی مودی حکومت پاکستان سے مذاکرات میں دلچسپی ہی نہیں رکھتی۔ وزیراعظم مودی اگلا الیکشن پاکستان و مسلم دشمنی کی بنیاد پر جیتنا چاہتے ہیں۔ اس لئے وہ مسئلہ کشمیر پرمفاہمت کیلئے تیار ہوں گے نہ پاکستان میں دہشت گردی کو ہوا دینے سے باز آئیں گے۔ بھارت ایک طرف مقبوضہ کشمیر میں آزادی کی تحریک کو دبانے کیلئے نہایت بے دردی سے اپنی فوجی طاقت استعمال کر رہا ہے تو دوسری طرف پاکستان کو غیر مستحکم کرنے کیلئے بلوچستان، فاٹا اور کراچی میں دہشت گردوں اور علیحدگی پسندوں کی اسلحے اور سرمائے سے مدد کر رہا ہے۔ پاکستان نے اس سلسلے میں اقوام متحدہ کو ٹھوس شواہد اور ثبوتوں پر مبنی یادداشت پیش کر دی ہے۔ اقوام متحدہ میں پاکستانی سفیر ڈاکٹر ملیحہ لودھی نے جمعرات کو سیکرٹری جنرل بانکی مون سے ملاقات کی اور دہشت گردی میں بھارت کے ملوث ہونے کے ثبوت مہیا کئے۔ بھارتی لیڈر یہ بھی کہتے ہیں کہ کشمیر پربحث کیلئے اقوام متحدہ کوئی مناسب فورم نہیں ہے حالانکہ یہ بھارت ہی ہے جو کشمیر کا مسئلہ اقوام متحدہ میں لے کر گیا تھا اور کشمیری عوام کو حق خود ارادیت دینے کا وعدہ کرکے جنگ بندی کی دہائی دی تھی۔ اس مسئلے پر پاکستان سے اس کی چار جنگیں بھی ہو چکی ہیں۔ پھر اقوام متحدہ کے ایجنڈے پر سلامتی کونسل کی درجنوں قرار دادیں اب بھی موجود ہیں اوربھارت ان کا پابند ہے پاکستان ہمیشہ سے مذاکرات کے ذریعے کشمیر سمیت تمام مسائل کے حل کا خواہاں رہا ہے مگر بھارت مسلسل روڑے اٹکا رہا ہے اس نے حالیہ مہینوں میں پہلے خارجہ سیکرٹریوں کی ملاقات اس بہانے منسوخ کردی کہ اس موقع پر کشمیری رہنمائوں کو صلاح مشورے کیلئے کیوں مدعو کیا گیا۔ پھر قومی سلامتی کے مشیروں کی ملاقات بات چیت کے ایجنڈے سے کشمیر کا مسئلہ خارج کرکے ناکام بنا دی حالانکہ کشمیری عوام مسئلے کے بنیادی فریق ہیں انہیں نظر انداز کر کے اس کا پائیدار حل ممکن ہی نہیں، وزیراعظم نوازشریف کا امن منصوبہ انتہائی متوازن اور قابل عمل ہے۔ عالمی برادری کا فرض ہے کہ وہ بھارت کومذاکرات کی میز پر لائے اور اس خطے کے ہی نہیں عالمی امن کو بھی لاحق خطرات سے بچائے۔بگڑا ہواآوا کیسے درست ہو؟وفاقی وزیر داخلہ چوہدری نثار علی خان نے گزشتہ روز بین الاقوامی این جی اوز کیلئے نئی پالیسی کا اعلان کرتے ہوئے ملک کی مجموعی صورت حال پر ان الفاظ میں تبصرہ کیا کہ ’’پاکستان میں آوے کا آوا ہی بگڑا ہوا ہے اورحکومت کرنا مشکل ترین کام ہوگیا ہے‘‘۔ وزیر داخلہ کا یہ شکوہ یقینا بے جا نہیں لیکن اصل سوال یہ ہے کہ یہ بگڑا ہوا آوا درست کیسے ہو۔ بنیادی طور پر یہ توقع حکومتوں ہی سے رکھی جاتی ہے کہ وہ اپنی درست پالیسیوں کے ذریعے قومی زندگی کے تمام شعبوں کی بتدریج اصلاح کریں اور اس کیلئے معاشرے کے ان تمام طبقات کو فعال اور متحرک کریں جو اس عمل میں مؤثر ثابت ہوسکتے ہیں ۔ یہ کام مشکل ضرور ہے مگر ناممکن نہیں ۔ دنیا میں ایسی بہت سی مثالیں موجود ہیں کہ بدترین کرپشن، خانہ جنگی اور دیگر مسائل سے دوچار ملکوں کو باصلاحیت اور مخلص قیادتوں نے مشکلات سے نجات دلاکر ترقی یافتہ اقوام کی صفوں میں لاکھڑا کیا۔ خود مسلم دنیا میں ترکی اور ملائیشیا جیسے ممالک اس کی روشن مثال ہیں۔ وفاقی وزیر داخلہ اپنے دائرہ کار میں بلاشبہ بڑی محنت اور لگن سے اصلاحات کیلئے کوشاں ہیں، بین الاقوامی این جی اوز جو اس ملک میں مدتوں سے شتر بے مہار بنی ہوئی تھیں، انہیں مناسب قواعد و ضوابط کا پابند کرکے یقینا ایک ایسی ضرورت کی تکمیل کی گئی ہے جسے پچھلے ادور حکومت ہی میں انجام پاجانا چاہیے تھا۔تاہم پورے نظام کی درستگی کیلئے جو اقدامات ناگزیر ہیں ان میں سے ایک احتساب کا ایسا شفاف اور بے لاگ نظام ہے جو ریاست کے تمام اداروں کیلئے یکساں طور پر مؤثر ہو،دوسرے یہ کہ حقیقی قومی تقاضوں اور ضروریات کے مطابق پورے ملک اور تمام طبقات کیلئے یکساں نظام تعلیم نافذ کیا جائے اور تیسرے یہ کہ عوام کے روز مرہ مسائل کے حل کیلئے مقامی حکومتوں کو زیادہ سے زیادہ بااختیار بنایا جائے جبکہ قوم کو مستقل طور پر دیانت دار اور حقیقی عوامی قیادت مہیا کیے رکھنے کیلئے انتخابی نظام میں ایسی اصلاحات لازمی ہیںجن کے نتیجے میں بدعنوان اور مفاد پرست افراد کا اقتدار کے ایوانوں پر قابض ہونا مستقل طور پر ناممکن ہوجائے۔انسانی اسمگلروں کے خلاف کارروائی۔ ناگزیر ضرورت انسانی اسمگلنگ کا مذموم کاروبار یوں تو دنیا کے اکثر غریب اور پسماندہ ممالک کو اپنی لپیٹ میں لئے ہوئے ہے لیکن گزشتہ کئی برسوں سے اس نے وطن عزیز پاکستان میں بھی اپنی جڑیں بہت مضبوط کر لی ہیں جہاں سے بیروزگار نوجوان اپنی غربت کے ہاتھوں مجبور ہو کر بہتر مستقبل کیلئے ایران، ترکی اور یونان کے راستے یورپ کے ترقی یافتہ ممالک میں جانے کیلئے اپنا سب کچھ دائو پر لگا کر جعلی ٹریول ایجنٹوں کے ہتھے چڑھ جاتے ہیں اور پھر ان کی بڑی تعداد یا تو دوسرے ممالک کے سرحدی محافظوں کی اندھی گولیوں کا شکار بن جاتی ہے یا انسانی سمگلر انہیں انتہائی بے دردی سے کسی ویران ساحل پر پھینک دیتے ہیں جس کے بعد انہیں کوئی معجزہ ہی زندگی بخش سکتا ہے جبکہ اکثر و بیشتر وہ بھوک اور پیاس سے سسک سسک کر مر جاتے ہیں۔ ایسا ہی ایک المیہ چند روز پہلے اٹلی کے سمندروں میں اس وقت پیش آیا جب 14پاکستانیوں کو کشتی میں مچھلیاں ذخیرہ کرنے کی جگہ بند کر دینے کے بعد پیدا ہونے والے جھگڑے میں انسانی اسمگلروں نے موت کی نیند سلا دیا۔ یہ لوگ پانچ پانچ لاکھ روپے فی کس دے کر بیرونی ممالک میں جا رہے تھے۔ اس طرح کے متعدد واقعات میں اب تک سینکڑوں پاکستانی موت کے گھاٹ اتر چکے ہیں اس تناظر میں ضرورت اس امر کی ہے کہ جعلی ٹریول ایجنٹوں کے خاتمے کیلئے ٹھوس کوششیں کی جائیں اور ملک میں معاشی حالات کو بھی اتنا بہتر بنایا جائے تاکہ نوجوانوں کو روزگار کیلئے اپنی جان ہتھیلی پر رکھ کرایسے لوگوں کے چنگل میں نہ پھنسنا پڑے۔ وفاقی حکومت کی طرف سے دیئے جانے والے احکامات کے بعد ایف آئی اے پنجاب نے 29ٹریول ایجنسیوں اور ٹریننگ سنٹروں پر چھاپے مار کر متعدد ایسے بااثر افراد کو گرفتار کر لیا ہے جو غریب نوجوانوں کو بہتر مستقبل کا جھانسہ دے کر انہیں عمر بھر کی پونجی سے محروم کرنے کے مذموم دھندے میں مصروف تھے۔ توقع کی جانی چاہئے کہ یہ ناگزیر کارروائی اس وقت تک جاری رہے گی جب تک اس انسان دشمن کاروبار کا مکمل خاتمہ نہیں ہو جاتا۔ SMS: #JEC (space) message & send to 8001</TEXT>
