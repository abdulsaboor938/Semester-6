<DOCNO>1832011</DOCNO>
<HL>جنسی و جسمانی تشدد ۔۔ذمہ دار کون ؟</HL>
<AUTHOR>نوائے وقت</AUTHOR>
<DATELINE> Pakistan 2017-01-07 03:07:04+05</DATELINE>
<TEXT>عہدِ جدید میں جہاں تعلیم کی شرح میں روز بروز نمایاں اضافہ ہو رہا ہے وہیں معاشرتی انحطاط میں بھی اضافہ ہوتا چلا جا رہا ہے۔جنسی و جسمانی تشدد کے واقعات دن بہ دن بڑھتے جا رہے ہیں۔ آئے روزاخبارات کی شہہ سرخیاں ان شرمناک و دردناک حادثات کا پتہ بتاتی ہیں۔کہیں عورت کی عصمت دری و آبرو ریزی تو کہیں معصوم بچیوں اور بچوں سے زیادتی۔ اب تو لڑکے بھی اس گھناﺅنے تشدد سے محفوظ نہیں رہے۔ انسان انسانیت کے معیار سے گر کر مردار کھانے والے درندے کی شکل اختیار کرتا جا رہا ہے۔ ایک طرف تودنیا تیزی سے ترقی کی منازل طے کر رہی ہے دوسری طرف اخلاقی پستی اور جہالت کے اندھیروں میں ڈوبتی جا رہی ہے۔جنسی وجسمانی تشدد کا ذمہ دار کون ہے؟ عورت یامرد، معاشرہ یا بڑھتی ہوئی بے راہ روی ۔عورت اور مرد دونوں مل کر معاشرہ تشکیل دیتے ہیں اور معاشرے میں بڑھتی ہوئی بے راہ روی کے یہ دونوں ہی ذمہ دار ہیں۔ آج کل ایک انڈین منسٹر میڈیا اور عوام کی زد میں آئے ہوئے ہیں اُن کا قصور صرف اتنا ہے کہ انہوں نے New Year Night کے موقع پر جب کچھ لڑکیاں مبینہ طور پر جنسی تشدد کا نشانہ بنائی گئیں اپنے ایک بیان میں یہ کہہ دیا کہ لڑکیاں مغربی لباس کی وجہ سے زیادتی کا نشانہ بنی ہیں جس پر تمام میڈیا بشمول عوام ان کے خلاف ہو گئے۔ لیکن ان میں کچھ لوگ سمجھداری کا مظاہرہ کرتے ہوئے انکی حمایت بھی کر رہے تھے کہ منسٹر صاحب درست فرما رہے ہیں لڑکیوں کو آپ اپنی حفاظت کرنی چاہئے۔ رات کے وقت اوراکیلے جاتے ہوئے انہیں سب سے پہلے مہذب لباس کا انتخاب ضرور کر لینا چاہئے تاکہ آوارہ گرد اوراوباش لوگوں کی غلیظ نگاہوں سے خود کو محفوظ رکھ سکیں۔ منسٹر کی بات میں وزن تھا ایک طرح سے سچ ہی کہا تھا مگر وہ کہتے ہیں ناں جھوٹ بولے کوّا کاٹے کالے کوّے سے مت ڈریو مگر آج کل یہ سب اُلٹ ہو گیا سچ بولنے والے کو غلط لوگ کوّا بن کر کاٹ کھانے کو دوڑتے ہیں۔اپنے آپ کی اصلاح کرنے کی بجائے ناصح کے دشمن بن جاتے ہیں۔ سماج اپنا بگڑتا جا رہا ہے اندھیروں میں اُترتا جا رہا ہے سماج اسقدر بگڑ چکا ہے کہ اس کی بھل صفائی ہونا نہائت ہی ضروری ہے۔ ہر عمر کے لوگوں کو اخلاقی و مذہبی برائیوں اور ان کے نتیجے میں پیدا ہونے والی معاشرتی خرابیوں سے آگاہ کیا جائے نیز زیادتی کے مرتکب افراد کو سرِ عام پھانسی پر لٹکایا جائے۔ عبرتناک سزائیں دی جائیں۔قابلِ حیرت تو یہ ہے کہ بہت پڑھے لکھے بڑے بڑے عہدوں پہ براجمان افراد خود ایسے گھناﺅنے جرم سے مستشنیٰ نہیں۔ ٹوکیو (جاپان) میں ایک بہت بڑے ادارے کے سربراہ نے اپنی 21سالہ ملازمہ کے ساتھ2015 میںشرمناک سلوک کیا جس کے بعد ملازمہ نے خود کشی کر لی اب اس ادارے کے سربراہ نے ضمیر کی چھبن محسوس کر کے اپنا جرم تسلیم کرتے ہوئے 2017ءمیں اپنے عہدے سے الگ ہونے کا اعلان کر دیا ہے۔ خیر غیروں کی باتیں ہم کیوں کریں ذرا اپنے گریبان میں جھانکنے کا حوصلہ کر کے دیکھتے ہیں۔ ادھر کیا ہو رہا ہے اپنے پیارے پاک وطن پاکستان میںنئے سال کی آمد آمد جب ہر طرف جشن منائے جا رہے تھے اُدھر اسلام آباد جیسے بڑے شہر میں ایک شادی شدہ خاتون گینگ ریپ کی زد میں تھی۔ سکول کے ہیڈ ماسٹر نے مظلوم ٹیچر کی سی وی سے فون نمبر دیکھ کر اسے ملازمت دینے کے بہانے سکول کی بجائے ریلوے سٹیشن کے قریب ایک مکان میں بلایا بعدازاں اپنے چار ساتھیوں سمیت مل کر یہ گھناﺅنا کھیل کھیلا۔ گینگ ریپ وارداتوں کی تعداد میں ملک کے دیگر شہروں بالخصوص لاہور میں مسلسل اضافہ ہوتا جا رہا ہے۔ جس کی بنیادی وجہ بڑھتی ہوئی بے راہروی اور تربیت کا فقدان ہے۔ بس امتحان میں اعلیٰ پوزیشن لینی ہے اعلیٰ پوزیشن کی دوڑ میں بچوں کی تربیت نہیں کی جا رہی ماں باپ اپنے بچوں کے ساتھ کم وقت گزار پاتے ہیں پیسہ پیسہ۔ پیسے کی دوڑ ہے ساری۔ پیسے اور ہائی سٹیٹس کے پیچھے بھاگتے ہوئے انسان اندھا ہو گیا ہے۔اچھے برے کی تمیز بھول بیٹھا ہے۔اس معاشرے میںعورت ہوناہی جرم بن گیا ہے۔ عورت کی عزت کہیں محفوظ نہیں چاہے کوئی بھی شعبہ زندگی ہو۔ ہر جگہ یہی حال ہے ٹیچنگ جیسا مقدس شعبہ بھی اس سے مبرا نہیں۔ انگریزی ادب کے فادر آف پوئٹری جیو فری چاسرکی طرح مجھے بھی کھلی آنکھوںسے مختلف شعبہ ہائے زندگی کے لوگوں کودیکھنے کا سنہری موقع ملا۔ اسے آپ طبیعت کی بے چینی یا حالات کی ستم ظریفی سمجھ لیجئے۔کبھی شعبہ درس و تدریس سے منسلک تو کبھی رائٹر ، ڈریس ڈیزائنر یا مصورہ بننے کا جنون سر پہ سوار ہو جاتا ہے۔ شاعرہ ہونے کے ناطے مشاعروں میں جانے اور دنیائے ادب ومیڈیا کے لوگوں کو بہت قریب سے دیکھا۔ حقیقت تو یہ ہے کہ ”لاتوں کے بھوت باتوں سے نہیں مانتے“ جرائم کی شرح میں بتدریج اضافہ ہو رہا ہے۔ پرسانِ حال کوئی نہیں۔ حرام وحلال‘ جائز وناجائز کا فرق مٹتا جا رہا ہے۔ طاقتور کمزور پر ظلم کرنا اپنا بنیادی حق سمجھتے ہیں۔ مظلوم کی بے بسی چند سکوں کے عوض خرید لی جاتی ہے۔ کمسن طیبہ پر حاضر سروس جج کے اہلِ خانہ نے مبینہ تشددکے پہاڑ توڑ کر انسانیت کو شرمندہ کیا۔ بعدازاں جب یہ بات میڈیا پر کھل کر سامنے آئی تو طیبہ کے ورثا سے صلح نامہ کرتے ہوئے عدالت میں بیان حلفی جمع کروایا گیا۔ محض تیس ہزار کے عوض جج کی اہلیہ کی ضمانت منظور کر لی گئی۔ واہ رے واہ! نظامِ عدل پاکستان تجھے سلام۔ حضرت علیؓ کا قول ہے۔ ”معاشرے کفر پر قائم رہ سکتے ہیں لیکن ظلم میں نہیں“۔ آج ہمارے معاشرے میں جرائم کی شرح محض اسلئے بڑھ گئی ہے کہ مجرم تھوڑی بہت بازپرس کے بعد دندناتے پھرتے ہیں۔ اگرچہ سزائے موت کا بل 2013 ءمیں پاس کیا گیا مگر عملاً سست روی کا شکار ہے۔</TEXT>
