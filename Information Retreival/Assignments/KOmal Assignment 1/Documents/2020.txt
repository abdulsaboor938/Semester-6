آپ کی بچیاں لاپتہ ہوں تو کیا ہوگا؟ عدالت کا ڈی جی ایف آئی اے سے سوال
﻿اسلام آباد: اسلام آباد ہائیکورٹ میں دو بچیوں کے اغوا سے متعلق کیس میں عدالت نے کہا کہ ڈی جی ایف آئی اے بتائیں خدانخواستہ آپ کی بچیاں لاپتہ ہوں تو کیا ہوگا، کیا آپ ایسی صورت میں رات کو سو پائیں گے۔ تفصیلات کے مطابق اسلام آباد ہائیکورٹ میں دو بچیوں کے اغوا سے متعلق سماعت کے دوران جسٹس شوکت عزیز صدیقی نے بچیوں کا سراغ نہ ملنے پر برہمی کا اظہار کیا۔ ڈائریکٹر جنرل ایف آئی اے بشیر میمن اور سیکریٹری داخلہ اعظم سلیمان جبکہ آئی جی پولیس جان محمد بھی عدالتی حکم پر ذاتی طور پر عدالت میں پیش ہوئے۔ پولیس نے کہا کہ سامعہ اور ادیبہ 2016 سے لاپتہ ہیں جس پر عدالت نے ریمارکس دیے کہ مجھے لگ رہا ہے ریاستی ادارے ناکام ہیں، اگر کسی کا کتا گم ہو جائے تو اس کو برآمد کر لیا جاتا ہے۔ دو بچیاں دو سال سے لاپتہ ہیں۔ سماعت کے دوران جسٹس شوکت عزیز صدیقی آبدیدہ ہوگئے۔ انہوں نے کہا کہ مجھے کوشش نہیں عملی کام چاہیئے۔ اسلام آباد پولیس نے مایوس کیا، عدالت کو بے بس نہ سمجھا جائے۔ انہوں نے کہا کہ رات دو ڈھائی بجے میری آنکھ کھل جاتی ہے کہ ان بچیوں کا کیا ہوگا، ’میں اللہ اور اس کے رسول کو کیا جواب دوں گا‘۔ جسٹس شوکت عزیز صدیقی نے کہا کہ ڈی جی ایف آئی اے بتائیں خدانخواستہ آپ کی بچیاں لاپتہ ہوں تو کیا ہوگا، کیا آپ ایسی صورت میں رات کو سو پائیں گے۔ عدالت نے سختی سے کہا کہ مجھے اس کیس میں پروگریس چاہیئے، لالی پاپ نہیں۔ اسلام آباد ہائیکورٹ میں کیس کی مزید سماعت 19 اکتوبر تک ملتوی کردی گئی۔ comments
