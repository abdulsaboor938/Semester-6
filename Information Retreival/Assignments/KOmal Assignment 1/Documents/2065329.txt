<DOCNO>2065329</DOCNO>
<HL>سال کی پہلی ششماہی: پنجاب میں 4 ہزار 62 مظاہرے‘ 6181 احتجاج‘ 262دھرنے‘ 1181 ریلیاں نکالی گئیں</HL>
<AUTHOR>نوائے وقت</AUTHOR>
<DATELINE> Pakistan 2014-07-16 04:03:21+05</DATELINE>
<TEXT>لاہور (معین اظہر سے) پنجاب میں سال کے پہلے 6 ماہ کے دوران مظاہروں اور احتجاج میں 100 فیصد سے زیادہ اضافہ ہو گیا۔ 4 ہزار 62 مظاہرے کئے گئے، ان میں 6181 احتجاج، 1181 ریلیاں، 500 روڈ بلاک کرنے، 442 بائیکاٹ،262 دھرنے، سیاسی جماعتوں کی طرف سے 571 مظاہرے، جبکہ مذہبی اور انتہاپسند تنظیموں کی طرف سے 476 مظاہرے کئے گئے۔ سب سے زیادہ احتجاج مختلف سرکاری ملازمین کی تنظیموں کی طرف سے اپنے مطالبات کے حق میں کیا گیا، صوبائی حکومت اور بیورو کریسی اپنے ملازمین کو مطمئن کرنے میں ناکام رہے۔ تفصیلات کے مطابق پنجاب پولیس کی طرف سے ہوم ڈیپارٹمنٹ پنجاب کو ایک رپورٹ بھجوائی گئی جس میں پنجاب میں ہونے والے مظاہروں، احتجاج ، روڈ بلاک، دھرنوں، اور دیگر احتجاج کے بارے بتایا گیا ہے۔ گزشتہ سال پہلے چھ ماہ کے دوران پنجاب میں صرف 1500 مظاہرے ہوئے تھے لیکن حکومت کا ایک سال مکمل ہونے پر احتجاجی مظاہروں کی تعداد میں تقریباً 120 فیصد اضافہ ہو گیا ہے۔ سیاسی جماعتوں کی طرف سے جو احتجاج کیا گیا ہے اس میں 172 مظاہرے ، 381 ریلیاں، 5 روڈ بلاک، 8 دھرنے، اور 5 ہڑتال کی کالیں شامل ہیں۔ سیاسی جماعتوں کے حوالے سے جو احتجاج کیا گیا وہ دہشت گردی ، طالبان سے بات چیت، لوڈ شیڈنگ ، سابق صدر پرویز مشرف سے اظہار یکجہتی کے لئے ، ملک کی سالمیت کے لئے احتجاج شامل ہے اسی طرح مذہبی جماعتوں ، انتہاپسندجماعتوں کی 476 مظاہرے کئے گئے۔ 147 احتجاجی مظاہرے، 235 ریلیاں، 50 روڈ بلاک، 37 دھرنے، اور 4 ہڑتال کی کالیں شامل ہیں۔ مذہبی جماعتوں کے زیادہ تر احتجاج جو کئے گئے وہ مذہبی ، فرقہ ورایت ، اور ٹارگٹ کلنگ پر کئے گئے۔ پولیس کے اعلیٰ افسران کے مطابق انہوں نے اتنے زیادہ احتجاج کو بہتر طریقہ سے ہینڈل کیا۔ ہوم ڈیپارٹمنٹ کے اعلیٰ افسران نے نام نہ ظاہر کرنے کی شرط پر بتایا ہے کہ سول سوسائٹی میںسرکاری اداروں پر اعتماد کم ہوتا جارہا ہے جس کی وجہ سے احتجاج میں اضافہ ہوتا جارہا ہے۔</TEXT>
