<DOCNO>1204384</DOCNO>
<HL>36 فیصد مرد اور 9 فیصد خواتین تمباکو نوشی میں مبتلا</HL>
<AUTHOR>روزنامہ جنگ</AUTHOR>
<DATELINE> Pakistan 2017-06-01 05:06:00+05</DATELINE>
<TEXT>پشاور(جنرل رپورٹر) تمباکو میں چار ہزار کیمیکلز موجود ہیں جن میں سے 100زہریلے اور 63 کینسر کا سبب بن سکتے ہیں ،ورلڈ ہیلتھ آرگنائزیشن کے مطابق 2016ءمیں 6ملین افراد تمباکو نوشی کیوجہ سےہلاک ہوئے جن میں سے 5ملین لوگ سیکنڈ ہینڈ سموک سے ہلاک ہوئے ہیں،پاکستان میں اس وقت 36 فیصد مرد اور 9 فیصد خواتین ہر قسم کی تمباکو نوشی کرتے ہیں، ہر سال ایک لاکھ افراد تمباکو کے استعمال سے ہلاک ہوتے ہیں، ان خیالات کا اظہارماہرین نے خیبرٹیچنگ ہسپتال کے پلمونالوجی ڈیپارٹمنٹ کےزیراہتمام عالمی دن کی مناسبت سے تمباکونوشی کے مضراثرات اور روک تھام سے متعلق سیمینار سے کیا ۔اس موقع پر خطاب کرتے ہوئے پوسٹ گریجویٹ ٹرینی ڈاکٹر آفاق آفریدی نے بتایا کہ تمباکونوشی مضرصحت اور انسانی جسم کے اعضاء کو نقصان پہنچاتا ہے، ڈاکٹر آفاق کا کہنا تھا کہ تمباکونہ صرف استعمال کرنے والے کو نقصان پہنچاتا ہے بلکہ اسکے خاندان ، ارد گرد لو گو ں اور ماحول کو بھی متاثرکرتی ہے۔پوسٹ گریجویٹ ریزیڈنٹ ڈاکٹر محمد فواد نے تمباکو نوشی کے خاتمے ،نیکوٹین ویڈرال،نیکوٹین ریپلیسمنٹ تھراپی اور تمباکو نوشی سے متعلق نئی تحقیقات سے لوگوں کو آگاہی دی۔پلمونالوجی ڈیپارٹمنٹ کے چیئر پرسن ڈاکٹر سعدیہ اشرف نے کہا کہ ہر قسم کا تمباکو صحت کے لئے نقصان دہ ہے، تمباکو نوشی معاشرے میں تیزی سے پھیل رہا ہے جو خطرے کی علامت ہے،شرکاء نےحکومت سے مطالبہ کیا کہ تمباکو نوشی کے حوالے سے قانون سازی پر عملدرآمدیقینی بنایا جائے،سیمینارمیں ہسپتال کے میڈیکل ڈائریکٹر پروفیسر ڈاکٹر روح المقیم ،پاکستان چیسٹ سوسائٹی جنرل سیکرٹری، اسسٹنٹ پروفیسر ڈاکٹر رخسانہ اور مختلف شعبوں سے تعلق رکھنے والے سینئر ڈاکٹرز ،نرسزاورپیرامیڈیکس نے بھی شرکت کی۔</TEXT>
