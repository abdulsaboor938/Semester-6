<DOCNO>1030938</DOCNO>
<HL>لیاقت آباد،سبزہ زار، 2لڑکیاںاغوا،داروغہ والا میں کوشش ناکام</HL>
<AUTHOR>روزنامہ جنگ</AUTHOR>
<DATELINE> Pakistan 2016-08-02 05:08:00+05</DATELINE>
<TEXT>لاہور،الہ آباد (کرائم رپورٹر،نامہ نگار) لیاقت آباداورسبزہ زارسے 2لڑکیوں کو اغواکرلیا گیا۔داروغہ والا میں اغوا کی کوشش ناکام بنادی گئی۔شہریوں کا ملزم تشدد،تھانے کا گھرائو،پولیس اورایم پی اے کیخلاف نعرے لگائے ۔ لیاقت آباد کے علاقہ منڈی راجپوتاں سے 10سالہ ملازمہ نادیہ کو نامعلوم افراد اغوا کرکے لے گئے۔شریف کی بیٹی نادیہ منڈی راجپوتاں کے اعجاز کے گھر ملازمہ تھی۔ گزشتہ روز لاپتہ ہو گئی ۔ پولیس نے مقدمہ درج کر لیا۔ اسی طرح سبزہ زار کے علاقہ سے بھی 17سالہ لڑکی انعم کو نامعلوم افراد نے اغوا کر لیا ۔ باغبانپورہ کے علاقہ داروغہ والا سے بچی کو اغوا کرنے کی کوشش کے دوران شہریوں نے ملزم محسن کو پکڑ کر بری طرح سے تشدد کا نشانہ بنایا۔ پولیس کے خلاف احتجاج کے دوران ٹریفک بلاک کر دی اور پولیس کے خلاف نعرے بازی کی گئی ۔مغلپورہ کے سلطان کی بیوی 3سالہ بیٹی ایمان کو لے کر داروغہ والا گئی تھی جہاں پر مبینہ طور پر محسن نامی نوجوان نے اپنے دو ساتھیوں کے ہمراہ اسے اغوا کرنے کی کوشش کی جسے وہاں پر موجود لوگوں نے پکڑ لیا اور تشدد شروع کر دیا۔ دیکھتے ہی دیکھتے لوگ اکٹھے ہو گئے جنہوں نے ملزم کو اپنی حراست میں لیے رکھا۔ اس دوران پولیس بھی پہنچ گئی تو لوگوں نے پولیس کے خلاف نعرہ بازی کی ۔ پولیس سے ہاتھا پائی شروع ہوگئی تو پولیس نے لوگوں کو منتشر کرنے کیلئے ہوائی فائرنگ بھی کی۔ پولیس کے اعلیٰ افسر اور مقامی ایم پی اے بھی موقع پر پہنچ گئے۔لوگوں نے ایم پی اے کے خلاف بھی نعرہ بازی کی۔ مشتعل افراد نے تھانہ پر ڈنڈے اور پتھر بھی پھینکے۔ پولیس نے ملزم محسن کو حراست میں لے کر تفتیش شروع کر دی ہے۔ محسن چونگی امرسدھو کا رہائشی ہے۔ ایک ذرائع کے مطابق وہ پوشش میکر ہے وہ اپنی گرل فرینڈ سے ڈیٹ مارنے وہاں پر گیا تھا کہ لوگوں کے ہتھے چڑھ گیا۔ لوگوں نے بچوں کو اغوا کرنے والا جان کر اس کی خوب دھنائی کر دی۔ پولیس کے مطابق ابھی تک ان کو کوئی درخواست نہیں ملی مقدمہ کیسے درج کر لیں۔ رات گئے محسن پولیس کی حراست میں تھا۔رات کے وقت مظاہرین دوبارہ تھانہ باغبانپورہ کے سامنے احتجاج شروع کر دیا۔ مظاہرین نے سڑک پر ٹائر جلا کر ٹریفک بلاک کر دی اور تھانہ کا گھیرائو کر لیا۔ انہوں نے مطالبہ کیا کہ اغوا کاروں کو ان کے حوالے کیا جائے کیونکہ پولیس والے پیسے لے کر ملزموں کو چھوڑ دیتے ہیں ۔مظاہرین نے تھانہ پر پتھرائو کیا اور انڈے بھی پھینکے اورتھانہ کی باہر کی لائٹس بھی توڑ دیں۔ پولیس نے لاٹھی چارج کر کے مظاہرین کو منتشر کر دیا۔ ذرائع کے مطابق ایس ایس پی آپریشن نے مجمع کو منتشر کرنے کیلئے ہوائی فائرنگ کر نے والے کانسٹیبل کو معطل کر دیا ہے۔علاوہ ازیں لاہور واپڈ ٹاؤن سے اغوا ہونے والی لڑکی کو پٹرولنگ پولیس کوڑے سیال نے بازیاب کروا کے تھانہ ستوکتلہ پولیس کے حوالے کر دیا ۔ملزم فخر حیات واپڈا ٹاؤن لاہور سے 15سالہ ارفع کو اغوا کر کے رکشہ پر ہاتھ منہ باندھ کر الہ آباد سے بصیر پور ضلع اوکاڑہ کی جانب لے جا رہا تھا کہ پٹرولنگ پولیس چیک پوسٹ کوڑے سیال پر پولیس نے رکنے کا اشارہ کیا تو ڈرائیور نے فرارہونے کی کوشش کی جس پر ملازمین نے تعاقب کر کے ملزم کو گرفتار کر لیا اور مغویہ ارفع کو بازیاب کروا لیا۔ ارفع نے بتایا کہ یہ مجھے اغوا کر کے لے جا رہا تھا جس پر تھانہ ستوکتلہ کی پولیس کو آگاہ کیا گیا تو انہوں نے بتایا کہ ہمارے تھانہ میں نامعلوم ملزمان کے خلاف اغوا کا مقدمہ درج ہے جس پر پٹرولنگ پولیس نے ارفع اور اس اغوا کار فخر حیات کو ستوکتلہ پولیس کے حوالے کر دیا۔</TEXT>
