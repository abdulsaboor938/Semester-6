<DOCNO>1380859</DOCNO>
<HL>تشدد کیخلاف عالمی دن ،دنیا میں60فیصد بچے جسمانی تشدد کا شکار</HL>
<AUTHOR>روزنامہ جنگ</AUTHOR>
<DATELINE> Pakistan 2018-06-07 05:06:00+05</DATELINE>
<TEXT>لاہور (رپورٹ:ریاض الحق ) 4جون کو پوری دنیا میں معصوم بچوں پر ہونے والے تشدد کے خلاف عالمی دن منایا گیاجس کا مقصد عالمی سطح پر تشدد کے شکار ہونے والے بچوں کے حقوق کیلئے آواز اٹھانے کے ساتھ ساتھ ایسے ا قدامات بھی اٹھانا ہے جس سے ان بچوں کو تشدد سے بچایا جائے اور انہیں تمام بنیادی حقوق دلائے جائیں۔ خصوصاً تعلیم اور صحت کے حوالے سے ان بچوں کیلئے اہم اقدامات بھی کئے جائیں تاہم نہ صرف یہ بچے اپنے حقوق سے محروم ہیں بلکہ ایسے بچوں کو بدستور ذہنی، جسمانی اور جنسی تشدد کا سامنا ہے جس کا اندازہ ان اعداد و شمار سے بآسانی لگایا جاسکتا ہے کہ دنیا میں 60 فیصد بچے جسمانی تشدد کا شکار ہوتے ہیں۔ ملک میں بھی ننھے بچے درندہ صفت انسانوں کے تشدد سے محفوظ نہیں اور ہرسال بچوں کے تشدد کے واقعات میں بدستور اضافہ جاری ہے جبکہ افسوسناک امر یہ ہے کہ پاکستان میں بچوں پر تشدد کے روزانہ سینکڑوں واقعات رونما ہونے کے باوجود صرف چند ہی رجسٹر ہو پاتے ہیں جس کا اندازہ اس امر سے بآسانی لگایا جاسکتا ہے کہ گزشتہ برس اسطاً روزانہ صرف 9 یعنی سال بھر میں 3445 واقعات رجسٹرڈ ہوسکے جبکہ دیگر واقعات کا کہیں ذکر تک موجود نہیں جس سے ایسے واقعات میں ملوث افراد ناصرف قانون کی گرفت سے محفوظ رہے بلکہ اس سے بچوں پر تشدد کے واقعات میں بھی اضافہ بدستور جاری ہے جس کا اندازہ زینب کے قتل سے بخوبی لگایا جاسکتا ہے ۔</TEXT>
