<DOCNO>1247167</DOCNO>
<HL>پنجاب  کےسموک فری شہروں کیلئے   ضلعی عملدرآمد و مانیٹرنگ کمیٹیاں تشکیل</HL>
<AUTHOR>روزنامہ جنگ</AUTHOR>
<DATELINE> Pakistan 2017-08-26 05:08:00+05</DATELINE>
<TEXT>راولپنڈی(راحت منیر/اپنے رپورٹر سے)دنیا بھر میں ہر سال سات ملین جبکہ پاکستان میں ہر سال ایک لاکھ افرادتمباکو نوشی کے باعث موت کے منہ میں جارہے ہیں۔سموک فری شہروں اور انسداد سگریٹ نوشی قوانین پر موثر عملدرآمد کرانے کیلئے پنجاب حکومت نے صوبہ بھر میں ضلعی سطح پر عملدرآمد و مانیٹرنگ کمیٹیاں تشکیل دیدی ہیں۔چھ رکنی کمیٹیوں کے سربراہ ڈپٹی کمشنرز ہوں گے۔سیکرٹری صحت پنجاب کی طرف سے جاری نوٹیفکیشن کے مطابق ہر کمیٹی میں متعلقہ ڈسٹرکٹ ایجوکیشن و ہیلتھ اتھارٹیز کے چیف ایگزیکٹو آفیسر ز،ڈسٹرکٹ سوشل ویلفیئر آفیسر،ڈسٹرکٹ پولیس اور انسداد تمباکو نوشی کیلئے کام کرنے والی این جی او کے نمائندہ شامل ہوں گے۔کمیٹیاں ٹوبیکو فری اقدامات کو یقینی بنائیں گی۔اور سرکاری دفاتر میں اس حوالے سے بورڈز آویزاں کئے جائیں گے۔کمیٹیوں کو ہسپتالوں ،ڈسپنسریوں ،بسوں، ویگنوں، تعلیمی اداروں اور اندورن ملک پروازوں کو مکمل طور پر تمباکو نوشی مخفوظ بنانے کا ٹاسک دیا گیا ہے۔کمیٹیاں انسداد تمباکو نوشی ، نان سموکرز کے تخفظ کے آرڈیننس2002کے حوالے سے عملدرآمد کی ذمہ داری کے ساتھ ساتھ اسے موثر بنانے کیلئے ترامیم کی سفارش بھی کرسکیں گی۔اس حوالے سے پاکستان میں سموک فری اسلام آباد منصوبہ کے پراجیکٹ ڈائریکٹر ڈاکٹر منہاج السراج کا ایک خط بھی ڈپٹی کمشنر راولپنڈی کو بھجوایا گیا ہے ۔</TEXT>
