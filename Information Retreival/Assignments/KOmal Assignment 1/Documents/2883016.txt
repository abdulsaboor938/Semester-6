<DOCNO>2883016</DOCNO>
<HL>توہین آمیز فلم کیخلاف ملک گیر مظاہرے،پولیس سے جھڑپیں, 2 جاں بحق</HL>
<AUTHOR>دنیا نیوز</AUTHOR>
<DATELINE> Pakistan 2012-09-17 00:00:00+05</DATELINE>
<TEXT>گستاخانہ امریکی فلم کے خلاف ملک گیر مظاہرے جاری رہے, متعدد مقامات پر مظاہرین کی پولیس سے جھڑپیں, 2 افراد کے جاں بحق ہونے کی اطلاعات. گستاخانہ فلم کے خلاف اسلامی جمعیت طلبہ کے کارکنوں نے پی آئی ڈی سی چوک سے امریکی قونصل خانے کی جانب مارچ شروع کیا۔ پولیس نے انھیں روکنے کی کوشش کی تو تصادم ہو گیا۔ پولیس نے مظاہرین کو منتشر کرنے کے لیے شیلنگ اور ہوائی فائرنگ کی۔ مظاہرین کی جانب سے پتھراؤ کیا گیا جس کے نتیجے میں پولیس اہلکاروں سمیت متعدد افراد زخمی ہو گئے جبکہ دو پولیس موبائلز کو بھی نقصان پہنچا۔ مظاہرین نے ٹولیوں کی شکل میں امریکی قونصل خانے کی جانب جانے کی کوشش کی جس پر پولیس نے دوبارہ آنسو گیس استعمال کی۔ مظاہرین ایم ٹی خان روڈ سے متصل سلطان آباد کی گلیوں میں داخل ہو گئے جہاں ان کی پولیس کے ساتھ آنکھ مچولی ہوتی رہی۔ دوسری جانب اتوار کو امریکی قونصل خانے کے سامنے فائرنگ سے جاں بحق ہونے والے نوجوان کی میت انچولی منتقل کر دی گئی۔ میت لے جانے کے راستوں پر پولیس نے دکانیں اور مارکیٹیں بند کرا دیں۔ پشاور کے تاجروں نے گستاخانہ فلم کے خلاف احتجاجی مظاہرہ کیا۔ مشتعل مظاہرین نے امریکی پرچم نذرآتش کر دیا۔ بہاولنگر میں تاجروں نے توہین آمیز فلم کے خلاف ہڑتال کی اور ریلی نکالی۔ لاہور ہائیکورٹ بار کا اجلاس صدر شہرام سرور چوہدری کی زیرصدارت ہوا جس میں مقررین نے گستاخانہ امریکی فلم کی سخت الفاظ میں مذمت کی اور حکومت پاکستان سے مطالبہ کیا کہ وہ امریکہ کے ساتھ ہر قسم کے تعلقات فوری ختم کرنے کا اعلان کرے جس کے بعد وکلا نے مال روڈ پر احتجاجی ریلی نکالی۔ طالب علموں کا کہنا تھا کہ گستاخانہ امریکی فلم اور یوٹیوب پر پاکستان میں پابندی لگا دی جائے۔ مطالبات تسلیم نہ کئے جانے پر ملک گیر تحریک چلائی جائے گی۔ لاہور پریس کلب کے سامنے بھی ادارہ صراط مستقیم کے ارکان نے مظاہرہ کیا اور امریکا کے خلاف نعرے بازی کی۔ دیر بالا کے علاقے واڑی میں احتجاجی مظاہرین بے قابو ہو گئے۔ مظاہرین نے مشتعل ہو کر پریس کلب کو آگ لگا دی اور پولیس سٹیشن پر پتھراؤ بھی کیا۔ پولیس نے مظاہرین کو منتشر کرنے کے لیے فائرنگ کی جس سے ایک نوجوان جاں بحق ہو گیا۔ پشاور میں وکلا ء اور تاجروں نے شر انگیز فلم کے خلاف شدید احتجاج کیا۔ وکلاء نے عدالتوں کا بائیکاٹ کیا اور احتجاجی ریلی نکالی۔ پشاور کے تاجروں نے گستاخانہ فلم کے خلاف احتجاجی مظاہرہ کیا۔ مشتعل مظاہرین نے امریکی پرچم نذرآتش کر دیا۔ بہاولنگر میں تاجروں نے توہین آمیز فلم کے خلاف ہڑتال کی اور ریلی نکالی۔ کوٹری میں بھی شٹر ڈاؤن ہڑتال رہی۔ تمام کاروباری مراکز بند رہے۔ شہریوں نے انڈس ہائی وے پر ٹائر جلا کر ٹریفک بلاک کر دی۔ ٹنڈو محمد خان میں تاجروں نے تمام تجارتی اور کاروباری مراکز بند رکھے۔ سڑکوں پر ٹریفک نہ ہونے کے برابر تھی۔ ملتان میں تاجروں اور طلبہ نے ریلیاں نکالی اور ٹائر جلا کر روڈ بلاک کر دئیے۔ نواب شاہ میں شہریوں، تاجروں اور سماجی حلقوں نے ریلی نکالی گئی۔ ٹنڈوالہ یار میں سنی ایکشن کمیٹی کی اپیل پر احتجاج کیا گیا۔ وہاڑی، ٹوبہ ٹیک سنگھ اور کوٹلی آزاد کشمیر میں بھی احتجاجی ریلیاں نکالی گئیں۔ مظاہرین نے امریکہ اور اسرائیل کے خلاف نعرے بازی کی۔</TEXT>
