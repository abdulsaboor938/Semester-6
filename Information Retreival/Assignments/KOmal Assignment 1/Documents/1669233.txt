<DOCNO>1669233</DOCNO>
<HL>حکومت مطالبات ماننے پر مجبور‘ زاہد حامد مستعفی‘ دھرنا ختم</HL>
<AUTHOR>نوائے وقت</AUTHOR>
<DATELINE> Pakistan 2017-11-28 02:07:48+05</DATELINE>
<TEXT>اسلام آباد/ راولپنڈی/ کراچی/ لاہور (اسٹاف رپورٹر/ نامہ نگاران/ ایجنسیاں) حکومت دھرنے والوں کے مطالبات ماننے پر مجبور ہو گئی۔ وفاقی دارالحکومت میں فیض آباد کے مقام پر 22 روز سے جاری دھرنا حکومت اور مذہبی جماعت کے درمیان ہونے والے معاہدے کی روشنی میں ختم ہوگیا اور دھرنے کے شرکا نے علاقہ خالی کردیا۔ وفاقی وزیرقانون زاہدحامد اپنے عہدے سے مستعفی ہو گئے‘ میجر جنرل فیض حمید کے ذریعے طے پانے والے 6 نکاتی معاہدے کے مطابق ختم نبوت کے قانون کی شق میں تبدیلی کے حوالے سے راجہ ظفرالحق کی انکوائری رپورٹ 30 دن میں منظرعام پر لائی جائے گی‘ دھرنا شرکاء کے خلاف حکومتی آپریشن کی انکوائری کیلئے ایک بورڈ تشکیل دیا جائے گا جو تیس روز کے اندر اپنی رپورٹ مکمل کرے گا اور ذمہ داروں کا تعین کرے گا‘ دھرنے کے آغاز سے اختتام تک ہونے والے سرکاری اور غیرسرکاری املاک کے نقصان کا تعین کرکے اس کا ازالہ وفاقی اور صوبائی حکومتیں کریں گی‘ ملک بھر سے گرفتارہونے والے تحریک لبیک کے کارکنان کو 3 دن کے اندر رہا‘ کارکنان اور قیادت کے خلاف درج مقدمات اور نظر بندیاں ختم کر دی جائیں گی۔ پیر کی صبح طے پانے والے معاہدے پر وفاقی وزیر داخلہ احسن اقبال اور وفاقی سیکرٹری داخلہ ارشد مرزا جبکہ مذہبی جماعت کی طرف سے علامہ خادم حسین رضوی‘ پیر افضل قادری اور علامہ وحید نور کے دستخط ہیں جبکہ میجر جنرل فیض حمید کے بھی معاہدے پر دستخط ہیں۔ معاہدے کے مسودے میں لکھا گیا ہے کہ تحریک لبیک یا رسول اللہ جو کہ ایک پرامن جماعت ہے اور بدامنی پر یقین نہیں رکھتی‘ یہ جماعت ختم نبوت اور تحفظ ناموس رسالت قانون میں ردوبدل کے خلاف اپنا نکتہ نظر لے کر حکومت کے پاس آئی مگر افسوس کہ اس مقصد کا صحیح جواب دینے کے بجائے طاقت کا استعمال کیا گیا‘ 21دنوں پر محیط اس کوشش کو اگر بات چیت کے ذریعے حل کرنا ہے‘ توہماری مندرجہ ذیل مطالبات کو پورا کیا جائے‘ ہم یقین دلاتے ہیں کہ ان شرائط پر اتفاق ہونے پر ہم نہ صرف ختم نبوت دھرنا ختم کریں گے بلکہ ملک بھر میں اپنے ساتھیوں کو پرامن رہنے کو درخواست بھی کریں گے۔ وفاقی وزیر قانون زاہد حامد جن کی وزارت کے ذریعے اس قانون کی ترمیم پیش کی گئی کو فوری اپنے عہدے سے برطرف(مستعفی) کیا جائے تحریک لبیک ان کے خلاف کسی قسم کا کوئی فتویٰ جاری نہیں کرے گی۔ الحمد اللہ تحریک لبیک یارسول اللہ کے مطالبے کے مطابق حکومت پاکستان نے الیکشن ایکٹ2017میں 7Bاور7 C کو مکمل متن مع اردو حلف نامہ شامل کرلیا ہے‘ اس اقدام کی تحریک لبیک یارسول اللہ ستائش کرتی ہے تاہم راجہ ظفر الحق کی انکوائری رپورٹ 30 دن میں منظر عام پر لائی جائے گی اور جو اشخاص بھی ذمہ دار قرار پائے گئے ان پر ملکی قانون کے مطابق کارروائی کی جائے گی۔ 6 نومبر 2017ء سے دھرنا کے اختتام پذیر ہونے تک ہمارے جتنے بھی افراد ملک بھر میں گرفتار کئے گئے ہیں ایک سے تین دن تک ضابطہ کی کارروائی کے مطابق رہا کر دئیے جائیں گے ان پر درج کئے گئے مقدمات اور نظربندیاں ختم کر دی جائیں گی۔ 25نومبر2017 کو ہونے والے حکومتی ایکشن کے خلاف تحریک لبیک یارسول اللہ کو اعتماد میں لے کر انکوائری بورڈ تشکیل دیا جائے جو تمام معاملات کی چھان بین کرکے حکومت اورانتظامیہ کے ذمہ داران کے خلاف کارروائی کا تعین کرے اور30روز کے اندر انکوائری مکمل کرکے ذمہ داران کے خلاف کارروائی کا آغاز کیا جائے۔ 6 نومبر 2017ء سے دھرنا کے اختتام تک جو سرکاری وغیر سرکاری املاک کا نقصان ہوا اس کا تعین کر کے ازالہ وفاقی‘ صوبائی حکومت کرے گی حکومت پنجاب سے متعلقہ جن نکات پر اتفاق ہوچکا ہے‘ ان پر من و عن عمل کیا جائے یہ معاہدہ چیف آف آرمی اسٹاف جنرل قمر جاوید باجوہ اور ان کی نمائندہ ٹیم کی خصوصی کاوشوں کے ذریعے طے پایا جن کیلئے ہم انکے مشکور ہیں کہ انہوں نے قوم کو ایک بہت بڑے سانحہ سے بچا لیا۔ دوسری طرف وزیراعظم شاہد خاقان عباسی نے وفاقی وزیر قانون زاہد حامد کا استعفیٰ منظور کر لیا۔ ایک بیان میں زاہد حامد کا کہنا ہے الیکشن ایکٹ میں ترمیم کے بعد ختم نبوت کے حوالے سے حلف نامے میں ہونے والی تبدیلی میں ان کا براہ راست کردار نہیں تھا اور اسے پارلیمانی کمیٹی نے منظور کیا تھا تاہم ملک کو درپیش بحران کے خاتمے کیلئے وہ رضاکارانہ طور پر عہدے سے مستعفی ہورہے ہیں۔ واضح رہے مسلم لیگ (ن) کے بیشتر رہنمائوں نے زاہد حامد کے استعفے کی مخالفت کی لیکن زاہد حامد نے بحران ختم کرنے کیلئے استعفی دے دیا۔ زاہد حامد نے وزیراعظم شاہد خاقان عباسی اور مسلم لیگ ن کے صدر نواز شریف کو بھی اپنے فیصلے پر اعتماد میں لیا تھا حکومتی ذرائع کے مطابق زاہدحامد اپنے استعفی سے متعلق تفصیلی بیان بعد میں جاری کریں گے۔ تحریک لبیک یارسول اللہ کے امیر خادم حسین رضوی نے دھرنا ختم کرنے کا اعلان کردیا ۔ انہوں نے پیغام دیا کہ ملک بھر کے مختلف شہروں میں جاری دھرنوں کو فوری طور پر ختم کردیا جائے۔ انہوں نے ساتھ ہی سنی تنظیموں کی جانب سے پہیہ جام ہڑتال کی کال واپس لیتے ہوئے کاروباری حضرات کو معاشی سرگرمیاں شروع کرنے کی ہدایت کی انہوں نے کہاکہ حکومت سے معاہدے میں پاک فوج ضامن بنی‘ رانا ثنا اللہ کے معاملے پر علما و مشائخ کی کمیٹی قائم کردی گئی‘ رانا ثنااللہ پیر افضل قادری‘ پیر حسین الدین شاہ‘ مفتی منیب الرحمان‘ پیر ضیاالحق شاہ‘ حافظ عبدالستارسعیدی‘ مفتی فضل سبحان قادری‘مفتی شعیب قادری پر مشتمل علماومشائخ کی 7 رکنی کمیٹی کے سامنے پیش ہو کر بیان کی وضاحت کریں گے۔دھرنے کے مقام پر پریس کانفرنس کرتے ہوئے امیر خادم رضوی نے کہاکہ وفاقی وزیر قانون کے استعفی کے بعد یہاں بیٹھنے کا کوئی جواز نہیں بنتا‘ انتظامیہ کی جانب سے ہمیں فیض آباد خالی کرنے کیلئے بارہ گھنٹے کا وقت دیا ہے اس دوران کارکنان اپنا سامان سمیٹ لیں۔تحریک لیبک کے امیر نے کہاکہ ہم نے اللہ کی رضا کیلئے جدوجہد کی مگر ہمیں دہشت گرد کہا گیا‘فوج کے ضامن بننے کے بعد ہمارے مطالبات مانے گئے۔ اس موقع پر میڈیا پریس کانفرنس کی لائیو کوریج نہ کرنے پر خادم حسین رضوی میڈیا پر برہم ہو گئے اور انھوں نے کہاکہ جب تک میڈیا پریس کانفرنس نہیں دکھائے گا میڈیا کے نمائندے یہیں رہیں گے۔اس پر میڈیانمائندوں نے کہاکہ پیمرا نے براہ راست کوریج پر پابندی لگا رکھی ہے‘دھرنا قائدین کے اس اعلان پر رینجرز کے سیکٹر کمانڈر نے موقع پر پہنچ کر دھرنے کے شرکا سے بات چیت کی جس کے بعد میڈیا نمائندوں کو وہاں سے جانے کی اجازت دی گئی۔ دھرنا قائدین کی جانب سے دھرنا ختم کرنے کے اعلان کے بعد فیض آباد پر گزشتہ 22 دنوں سے موجود مظاہرین نے واپسی شروع کردی ہے۔ تحریک لبیک یارسول اللہ نے کراچی میں جاری دھرنوں کو بھی ختم کرنے کا اعلان کیا ہے۔ خادم رضوی نے واضح کیا ہے کہ ان کا معاہدہ آرمی چیف کی جانب سے اپنا نمائندہ بھیجنے اورجنرل قمرجاوید باجوہ اورایک اورجنرل صاحب کے ضامن بننے کے بعد ہوا‘ انہوں نے کہاکہ لاؤڈسپیکر کے استعمال پر کوئی پابندی عائد نہیں ہو گی۔ ڈاکٹر عافیہ صدیقی کی رہائی کیلئے وزارت خارجہ اورداخلہ انکی ماں اور بہن کو اعتماد میں لیکر اقدامات کرے گی۔ 9نومبر کی اقبال ڈے کی چھٹی بحال کی جائے گی۔ نصابی بورڈ میں تبدیلی کیلئے ہماری تحریک کے دونمائندے شامل ہوںگے جوکہ نصاب میں قرآن کا ترجمہ اور سیرت نبوی و اکابرین امت کے اسباق شامل کریں گے‘شہدا کا چہلم 4 جنوری بروز جمعرات 10:00 بجے دن لیاقت باغ راولپنڈی میں منعقد ہو گا‘ہر سال 25 نومبر کو شہدا ناموس رسالت کا دن منایا جائے گا۔اسلام آباد میں دھرنے کے اختتام کے بعد کراچی سمیت دیگر شہروں میں بھی دھرنے ختم کرنے کا اعلان کردیا گیا۔ حکومت اور مذہبی جماعت کے درمیان معاہدے کے بعد فیض آباد انٹر چینج پر دھرنا ختم کرنے کے اعلان کے بعد لاہور سمیت ملک کے مختلف شہروں میں معمولات زندگی بحال ہو گئے اور جگہ جگہ دھرنا دئیے بیٹھے مذہی جماعتوں کے افراد بھی گھروں کو لوٹ گئے۔ راولپنڈی میں میٹرو بس سروس بحال جبکہ مارکیٹس بھی کھل گئیں‘ موٹر وے اور اسلام آباد ایکسپریس وے پر ٹریفک کی روانی معمول پر آ گئی۔ موٹر وے پولیس کے مطابق موٹر وے اور اسلام آباد ایکسپریس وے کو بھی کھول دیا گیا ہے جس کے بعد ٹریفک کی روانی معمول پر آ گئی ہے۔ دھرنے کے اختتام کے بعد مریدکے میں بھی تمام کاروباری مراکز بھی کھل گئے۔ کامونکے میں کاروباری زندگی بحال ہوتے ہی پٹرول پمپوں پر موٹر سائیکلوں اور مختلف گاڑیوں کی لائنیں لگ گئیں۔ گوجرانوالہ میں قائدین کے اعلان کے بعد دھرنا ختم کر دیا گیا۔ خوشاب‘ جوہر آباد‘ قائد آباد‘ نوشہرہ‘ نورپور تھل‘ گروٹ اور خالق آباد میں عقیدہ ختم نبوت کے تحفظ سے اظہار یکجہتی کیلئے تیسرے روز بھی احتجاجی ریلیاں اور دھرنے دئیے گئے۔ بھیرہ میں وکلاء نے عدالتی بائیکاٹ کیا تحصیل بار کے سابق جنرل سیکرٹری شاہد القمر بھٹی ایڈووکیٹ نے کہاکہ ناموس رسالت کے معاملہ میں ملک بھر کے وکلا تحریک کے ساتھ ہیں۔ سرگودھا کے مختلف تعلیمی اداروں سے معلوماتی دورے پر جانیوالے سینکڑوں بچے اور بچیاں دھرنوں اور سڑکوں کی بندش کے باعث مختلف سیاحتی مقامات پر پھنس کر رہ گئے ہیں جس سے والدین کو بھی شدید مشکلات کا سامنا ہے۔ جی ٹی روڈ اور دیگر سڑکیں بند ہونے سے لاہور اور دیگر شہروں سے آنیوالے قومی اخبارات سرگودھا نہ پہنچ سکے۔ انجمن غلامان مصطفی جوہرآباد نے جامع مسجد غوث الاعظم غلہ منڈی سے احتجاجی ریلی نکالی۔ میانوالی میں بھی دھرنے ختم کر دئیے گئے۔ کامیاب مذکرات کے بعد جھنگ میں معمولات زندگی بحال ہونا شروع ہو گئے۔ انجمن تاجران کی طرف سے دی جانے والی ہڑتال کی کال واپس لے لی گئی۔ تحصیل سمبڑیال میں دھرنے کے شرکاء اپنے طور پر پرامن طریقے سے احتجاج کرتے ہوئے نظر آئے۔ سیالکوٹ میں دینی جماعتوں کے احتجاجی دھرنے جاری رہے ڈنڈا بردار نوجوانوں کی طرف سے زبردستی دوکانیں بھی بند کروائی گئیں ۔ انجمن تاجراں نے شٹر ڈائون ہڑتال کی کال واپس لے لی تھی لیکن بازاروں میں رونق نہ رہی‘اسلام آباد میں وفاقی وزیر قانون زاہد حامد کے مستعفی ہونے اور دینی جماعت کے ساتھ مذاکرات کے باوجود ضلع سیالکوٹ میں دینی جماعتوں کی ہڑتال اور دھرنے ختم نہ ہوئے ۔ سبلائم چوک‘ شہاب پورہ چوک‘ عالم چوک‘ نیکاپورہ پل ایک‘ حاجی پورہ پل ایک‘ سمبڑیال‘ اگوکی‘ ڈسکہ اور دیگر مقامات پر احتجاجی مظاہرے اور دھرنے جاری رہے۔ سیالکوٹ ڈسٹرکٹ بار ایسوسی ایشن کی اپیل پر وکلاء نے عدالتوں کا بائیکاٹ کیا۔ منڈی بہائوالدین کالج چوک میں دیا گیا احتجاجی دھرنا بھی ختم کر دیا گیا‘ مظاہرین اور دھرنا کے شرکاء پرامن طور پر منتشر ہو گئے۔ دھرنا/ مظاہرے کراچی(کرائم رپورٹر) اسلام آباد میں دھرنے کے اختتام کے بعد کراچی میں بھی دھرنے ختم کرنے کا اعلان کردیا گیا۔اسلام آباد میں حکومت اور دھرنا قیادت کے درمیان معاہدہ طے پانے کے بعد فیض آباد انٹرچینج پر دھرنا ختم کرنے کا اعلان کردیا گیا ہے۔کراچی میں گزشتہ ہفتے سے نمائش چورنگی پر دھرنا جاری تھا جو اسلام آباد میں آپریشن کے بعد شہر کے مختلف علاقوں میں پھیل گیا تھا جس کی وجہ سے شہر میں ٹریفک کی روانی میں شدید خلل پیدا ہورہا تھا۔کراچی میں 14 مقامات پر جاری دھرنوں کو فوری طور پر ختم کرنے کا اعلان کیا گیا ہے اور دھرنا منتظمین نے شہر کے مختلف علاقوں میں دھرنے کے شرکا کو پر امن طور پر گھروں کو واپس جانے کی ہدایت کردی ہے۔کراچی میں نمائش چورنگی کے علاوہ ٹاور، سہراب گوٹھ، شاہ فیصل نمبر 2، محمکمہ موسمیات، اورنگی 5، بلدیہ 4، سخی حسن چورنگی، تین ہٹی، لیاقت آباد 10 نمبر،کورنگی ڈھائی، کورنگی پانچ، لانڈھی نمبر 6 اور الاصف اسکوائر پر دھرنے جاری تھے۔کراچی میں دھرنے ختم ہونے کے اعلان کے بعد سہراب گوٹھ پر دھرنا ختم کردیا گیا ہے جب کہ نمائش چورنگی سمیت دیگر علاقوں میں بھی دھرنے کے شرکا پر امن طور پر منتشر ہونا شروع ہوگئے ہیں۔شہر میں گزشتہ روز حالات کشیدہ ہونے کے باعث پیر کو بھی شہری بے یقینی کی صورتحال سے دوچار رہے، گڈز ٹرانسپورٹرز نے بھی گاڑیاں سڑکوں پر نہ لانے کا اعلان کیا تھا جو انہوں نے دھرنے ختم ہونے کے بعد واپس لے لیا۔سندھ حکوکت کی جانب سے پیر کوتعلیمی ادارے بند رکھنے کا اعلان کیا گیا جب کہ جامعہ کراچی اور ڈاؤ یونیورسٹی میں آج ہونے والے امتحانات ملتوی کردیئے گئے، ملتوی شدہ پرچوں کی تاریخوں کا اعلان بعد میں کیا جائے گا۔دوسری جانب کراچی کی کاروباری تنظیموں نے آج مارکیٹیں اور کاروبار معمول کے مطابق کھولنے کا اعلان کیا ہے۔ کراچی دھرنے ختم</TEXT>
