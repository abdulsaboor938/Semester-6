<DOCNO>431635</DOCNO>
<HL>ادارے قائم ہونے کے باوجود خواتین عدم تحفظ کا شکار</HL>
<AUTHOR>روزنامہ پاکستان</AUTHOR>
<DATELINE> Pakistan 2016-07-21 01:29:42+05</DATELINE>
<TEXT>لاہور (دیبا مرزا سے) صوبائی دارالحکومت سمیت پنجاب میں رواں سال 66 سے زائد خواتین غیرت کے نام پر قتل کر دی گئیں جو خواتین کے حقوق کے لئے کام کرنے والی تنظیموں اور بڑے بجٹ پر چلنے والے سرکاری اداروں کے منہ پر ایک طمانچہ ہے،ویمن ڈویلپمنٹ ،خاتون محتسب جیسے ادارے خاموش تفصیلات کے مطابق صوبہ پنجاب میں خواتین پر تشدد کے خلاف سخت قانون سازی کے باوجود خواتین اپنے تحفظ بنانے میں بری طرح ناکام ہیں جس کی وجہ سے آئے روز کسی نہ کسی خاتون کو غیرت کے نام پر تشدد کایا جاتا ہے یا پھر قتل کر دیا جاتا ہے، اگر چہ پچھلے چند برسوں سے حکومت پنجاب کی جانب سے خواتین کے عالمی دن کے موقع پر خواتین کے لئے کام کرنے کے لئے کئی نئے سرکاری ادارے بھی قائم ہوئے لیکن ظلم ختم نہ ہو سکا ۔ خواتین پر تشدد اور غیرت کے نام پر قتل کے واقعات میں اضافہ کے حوالے سے گفتگو کرتے ہوئے،عورت فاؤنڈیشن سے ممتاز بانو نے بتایا کہ ہمارے سمیت بے شمار این جی اوز خواتین کے حقوق کے لئے کام کر رہیں ہیں لیکن اس کے باوجود خواتین پر تشدد اور غیرت کے نام پر قتل کے واقعات میں کمی رونما نہیں ہو رہی ۔ انہوں نے کہا کہ اگر دیکھا جائے تو ہماری این جی او کے اعداد و شمار کے مطابق صرف صوبہ پنجاب میں اب تک 66 سے زائد خواتین کو غیرت کے نام پر قتل کر دیا گیا ہے ۔ انہوں نے کہا کہ رواں سال کے دوران خواتین کو قتل کرنے کے واقعات میں تیزی آئی ہے۔ انہوں نے کہا کہ سرکاری اداروں کو بھی ہمارے ساتھ مل کر عورتوں پر تشدد کے خلاف مہم چلانا چاہئے۔ انہوں نے کہا کہ غیرت کے نام پر قتل کے واقعات میں کمی کرنے کے لئے پنجاب گورنمنٹ کو اپنا کردار ادا کرنا چاہئے اور اس کے لئے مزید قانون سازی کی ضرورت ہے۔</TEXT>
