<DOCNO>2592704</DOCNO>
<HL>کوئی مائی کا لعل پیپلزپارٹی کو 18کروڑ عوام سے جدا نہیں کر سکتا ،آئندہ عام انتخابات میں پیپلز پارٹی ملک بھر میں بھاری اکثریت سے جیتے گی ،خیبر پختونخوا میں آئندہ عوامی حکومت پی پی پی کے جیالوں کی ہو گی،موجودہ حکومت صوبے کے محنت کشوں کی تقدیر بدلنے کیلئے انقلابی فیصلے کر رہی ہے،صوبائی وزیر محنت شیر اعظم وزیرکا محنت کشوں کے اجتماع سے خطاب</HL>
<AUTHOR>اردو پوائنٹ</AUTHOR>
<DATELINE> Pakistan 2013-01-22 19:31:07+05</DATELINE>
<TEXT>پشاور(اُردو پوائنٹ اخبار تازہ ترین۔آئی این پی۔22جنوری۔2013ء) صوبائی وزیر محنت شیر اعظم وزیر نے کہا ہے کہ کوئی مائی کا لعل پی پی پی کو ملک کے 18کروڑ عوام سے جدا نہیں کر سکتا اور آئندہ عام انتخابات میں پیپلز پارٹی خیبر پختونخوا سمیت ملک بھر میں بھاری اکثریت سے جیتے گی اور صوبے میں آئندہ عوامی حکومت پی پی پی کے جیالوں کی ہو گی، موجودہ حکومت صوبے کے محنت کشوں کی تقدیر بدلنے کیلئے انقلابی فیصلے کر رہی ہے ، مزدوروں کے بچوں کو اعلیٰ تعلیم بھی مفت فراہم کرنے کیلئے صرف تعلیمی وظائف دینے کیلئے ساڑھے تین کروڑ روپے فراہم کئے جا رہے ہیں ، ضلع نوشہرہ میں بڑا جدید لیبر کمپلیکس تعمیر کرنے کیلئے نظام پور کے مقام پر دو ہزار کنال مفت اراضی فراہم کرنے کی پیش کش پر حکومت سنجیدگی سے غور کر رہی ہے ۔ () وہ منگل کو ریگی للمہ پشاور میں ورکرز سٹی فیز ۔ون میں 1200فیملی فلیٹس اور ورکرز سٹی فیز۔ٹو میں ایک ہزار فیملی فلیٹس کے میگا منصوبوں کا سنگ بنیاد رکھنے کی تقریب میں صوبے کے ہزاروں‘ مزدوروں محنت کشوں اور لیبر لیڈروں کے ایک بڑے اجتماع سے خطاب کررہے تھے ۔انہوں نے کہا کہ ذوالفقار علی بھٹو شہید مزدوروں کا ہیرو تھا اور صدر آصف علی زرداری ملک کے لاکھوں مزدوروں کا ہمدرد ‘ خادم اور محسن بھی ہے جبکہ میں نے تو محنت کشوں کی تقدیر بدلنے کی قسم کھا رکھی ہے۔ انہوں نے اس موقع پر مزید کہا کہ محنت کشوں کی فلاح و بہبود کے لئے حکومت کے پاس وسائل کی کوئی کمی نہیں بلکہ اب تک خدمت کے جذبے اور مشنری عزم کی کمی تھی جسے اب دور کرکے متعلقہ حکام کو فعال بنا دیا گیا ہے ۔ انہو ں نے اس موقع پر کہا کہ 3400فیملی فلیٹس تعمیر کرنے کا ایک اور بڑا منصوبہ بھی جلد شروع کیا جا رہا ہے کیونکہ محنت کشوں کی ترقی و خوشحالی کے لئے فنڈز کی کبھی کمی نہیں رہی صرف جذبے اور دلچسپی کا ماضی میں فقدان رہا ہے ۔ انہوں نے مزید کہا کہ وفاقی فنانس ڈویژن مزدوروں کے فلاحی ادارے ورکرز ویلفئیر فنڈ کا 3سو ارب روپے کا مقروض ہے اور مذکورہ فنڈ کے پاس محنت کشوں کے مزید اربوں روپے کے فنڈز جمع ہیں جنہیں اب مزدوروں کی فلاح و بہبود پر خرچ کیا جائے گا۔انہوں نے اس موقع پر مزید کہا کہ عنقریب پشاور میں ورکرز ویلفیئر بورڈ کی اپنی جائیداد پر ایک شاندار کمرشل پلازہ تعمیر کیا جائیگا جس کی تمام آمدن محنت کشوں کی فلاح و بہبود پر خرچ کی جائے گی۔ مذکورہ پلازہ کی تکمیل کے بعد بورڈ کے دفاتر بھی اسی پلازہ میں منتقل کر دیئے جائیں گے تاکہ بھاری کرایوں کے اخراجات کی بھی بچت کی جا سکے۔ انہوں نے کہا کہ یہ مزدور کمرشل پلازہ موجودہ حکومت کا ایک اور انقلابی قدم ثابت ہوگا ۔ انہوں نے اس موقع پر مزید کہا کہ موجودہ حکومت صوبے کے محنت کشوں کی تقدیر بدلنے کیلئے انقلابی فیصلے کر رہی ہے۔ مزدوروں کے بچوں کو اعلیٰ تعلیم بھی مفت فراہم کرنے کیلئے صرف تعلیمی وظائف دینے کیلئے ساڑھے تین کروڑ روپے فراہم کئے جا رہے ہیں جبکہ ضلع نوشہرہ میں بڑا جدید لیبر کمپلیکس تعمیر کرنے کیلئے نظام پور کے مقام پر دو ہزار کنال مفت اراضی فراہم کرنے کی پیش کش پر حکومت سنجیدگی سے غور کر رہی ہے جو صوبے کے محنت کشوں کی فلاح و بہبود کا ایک میگا پراجیکٹ شمار ہوگا اور اپنی افادیت کی بنیاد پر یہ صوبے کے محنت کشوں کیلئے موجودہ حکومت کا ایک بڑا تحفہ ہوگا جس پر اربوں روپے لاگت آئے گی اور اس میں تمام جدید سہولیات محنت کشوں کیلئے میسر ہونگی۔ انہوں نے اس موقع پر کہا کہ خیبر پختونخوا کے ہر دلعزیز وزیر اعلیٰ امیر حیدر ہوتی کی ذاتی کوششوں سے مردان میں جدید لیبر سٹی قائم کیا جائے گا جس پر اربوں روپے لاگت آئیگی اور اس میں علاقے کے محنت کشوں کو رہائش کی جدید سہولتوں کے علاوہ تعلیم کی سہولیات اور صحت کی بنیادی سہولیات سمیت دیگر کئی مراعات انکی دہلیز پر میسر ہونگے۔انہوں نے اس موقع پر مزید کہا کہ پہلے مرحلے میں جدید لیبر سٹی کے قیام کے لئے مردان میں 500کنال اراضی حاصل کی جائے گی جبکہ بعد ازاں منصوبے کی منظوری کے ساتھ ہی مرکز سے اربوں روپے کے فنڈز کے حصول کے لئے بھر پور اقدامات کئے جائیں گے ۔ انہوں نے اس موقع پر مزید کہا کہ خیبر پختونخوا کے محنت کشوں کے حالات کار زیادہ بہتر بنانے اور انکی فلاح و بہبود کے لئے زیادہ سے زیادہ فلاحی ترقی منصوبے تیار کرکے مرکز سے ضروری وسائل بر وقت حاصل کرنا میری اولین ترجیح ہے لہٰذا میری خواہش اور کوشش ہے کہ محکمہ محنت کے تمام حکام اور دیگر متعلقہ اہلکار اس قومی مشن میں میری بھر پور مدد کریں تاکہ فلاح و ترقی منصوبے مختصر وقت میں مکمل کرکے صوبے کے محنت کشوں کو زیادہ سے زیادہ مراعات و سہولت فراہم کی جائیں ۔ انہو ں نے مزید کہا کہ پشاور میں ریگی للمہ میں جدید لیبر بستی اور ہری پور حطار کے لیبرکمپلیس پر تعمیراتی کام مزید تیز کرنے میں اپنا رول موثر طریقے سے ادا کریں جبکہ میڈیکیئر سنٹر زانڈسٹریل ہومز اور فوکس گرائمر سکولوں کے معیار اور خدمات کا لیول بھی ہر ممکن طور پر بہتر بنایا جائے گا تاکہ مزدوروں کے علاوہ ان کے بچوں کو بھی بہتر سہولتیں فراہم کی جا سکیں اور مزدوروں کی فلاح و بہبود کو عملی طور پر یقینی بنایا جا سکے۔</TEXT>
