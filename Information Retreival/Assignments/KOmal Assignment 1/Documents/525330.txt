<DOCNO>525330</DOCNO>
<HL>وفاقی حکومت نے گذشتہ سال عورتوں کے حوالے سے کوئی قانون جاری نہیں کیا، ہما گیلانی</HL>
<AUTHOR>روزنامہ پاکستان</AUTHOR>
<DATELINE> Pakistan 2016-01-04 01:35:13+05</DATELINE>
<TEXT>لاہور(اپنے نامہ نگار سے ) خواتین کے لئے 2015کے سال کو بھی عدم تحفظ ،جنسی تشدد اور ظلم و استحصال کے سال کے طور پر دیکھا گیا ہے اور گھریلو خواتین سے لے کر ورکنگ ویمن کی بہتری کیلئے حکومتی سطح تک عملی اقدامات کا فقدان رہا ہے وفاقی حکومت نے گذشتہ سال میں عورتوں کے حوالے سے کوئی قانون جاری نہیں کیا صرف صوبہ پنجاب میں ڈیرھ لاکھ لڑکیاں تعلیمی اداروں میں داخلہ بھی نہیں لے پائیں جبکہ 1349خواتین نے گھریلو ظلم و ستم سے تنگ آ کر دارلامان میں پناہ لی جبکہ 923خواتین کو غیرت کے نام پر قتل کیا گیا ،ہیومن سیفٹی کمیشن آف پاکستان کی سیکر ٹری ہما گیلانی ایڈووکیٹ نے ویمن چیپٹر پر سالانہ بریفنگ دیتے ہوئے کہا کہ بد قسمتی سے قومی و صوبائی اسمبلیوں میں خواتین کی نمائندگی عملی طور پر نظر نہیں آتی ،پہلے سے موجود قوانین کے بھر پور نفاذ اور نئی آئین سازی کی اشد ضرورت ہے ،پنجاب حکومت نے پنجاب ویمن پروٹیکشن ایکٹ 2015 متعارف کروایا تو اس پر اراکین اسمبلی کے ہی اعتراضات سامنے آئے ،انہوں نے کہا کہ گھروں میں کام کرنے والی خواتین سب سے زیادہ لاوارث دکھائی دیتی ہیں ،ہما گیلانی ایڈووکیٹ نے کہا کہ خواتین کو تحفظ کا احساس دلانے کیلئے معاشرتی سطح پر شعور اجاگر کرنے کی ضرورت ہے جبکہ قوانین پر سختی سے نفاذ اور خلاف ورزی کرنے والوں کو سخت سزائیں دینا بھی ضروری امر ہے ،انہوں نے کہا کہ بد قسمتی سے جنسی امتیاز اور عورتوں کے حوالے سے معاشرتی رویوں میں پہلے سے بھی زیادہ گراوٹ دیکھنے میں آ رہی ہے ،ہیومن سیفٹی کمیشن آف پاکستان کے پلیٹ فارم سے 2015میں بھی انفرادی اور اجتماعی شادیوں سمیت کئی ایک اقدامات کیے گئے ہیں اور ضرورت مند خواتین کو فری لیگل ایڈ مہیا کی گئی ہے اور یہ اقدامات آئندہ بھی جارے رکھے جائینگے ۔</TEXT>
