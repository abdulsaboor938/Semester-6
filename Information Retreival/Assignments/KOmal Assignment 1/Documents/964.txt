حکومت 100 دن سے پہلے ہی بے نقاب ہوگئی، تبدیلی صرف قیمتوں میں آئی، سراج الحق
اٹک: امیر جماعت اسلامی اور سینیٹر سراج الحق نے کہا ہے کہ حکومت 100 دن سے پہلے ہی بے نقاب ہوگئی ہے، تبدیلی صرف قیمتوں میں آئی ہے۔ ان خیالات کا اظہار انہوں نے اٹک میں ختم نبوت کانفرنس سے خطاب کرتے ہوئے کیا، امیر جماعت اسلامی سراج الحق نے کہا کہ حکومت کی کوئی اپنی پالیسی نہیں ہے، ضروریات زندگی کی اشیا کی قیمتیں آئی ایم ایف طے کرتا ہے۔ موجودہ حکومت کا ایجنڈا مہنگائی کے طوفان کی صورت میں سب کے سامنے ہے سراج الحق نے کہا کہ آج پھر حکومت آئی ایم ایف اور ورلڈ بینک کے آگے کشکول لے کر کھڑی ہے اور مہنگائی نے غریب آدمی کی کمر توڑ دی ہے، کرپٹ چہرے ایک دفعہ پھر برسر اقتدار ہیں۔ امیر جماعت اسلامی نے کہا کہ سب کا بلاتفریق احتساب ضروری ہے، کرپشن کے ناسور میں ڈوبے چہرے ملکی دولت لوٹنے والوں کا کیسے احتساب کریں گے۔ انہوں نے کہا کہ 100 دن کا پلان دینے والے آج 600 دن اور 2 سال کی بات کررہے ہیں، برسر اقتدار لوگ غربت اور مہنگائی کو اپنا منشور بنا چکے ہیں، عام آدمی کرائے بڑھ جانے کی وجہ سے ڈرائیور اور کنڈکٹر سے جھگڑ رہا ہے، موجودہ حکومت کا ایجنڈا مہنگائی کے طوفان کی صورت میں سب کے سامنے ہے۔ سینیٹر سراج الحق نے کہا کہ ملکی دولت لوٹنے والوں اور کرپٹ مافیا کے خلاف بلاامتیاز کارروائی کی ضرورت ہے، عقیدہ ختم نبوت ہم سب کے ایمان کا لازمی جزو ہے، آج دنیا کی ساری قوتیں اسلام کے خلاف برسرپیکار ہیں۔ comments
