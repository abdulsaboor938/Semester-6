<DOCNO>844690</DOCNO>
<HL>خیبرپختونخوا سے 2 مزید افغان جاسوس گرفتار</HL>
<AUTHOR>Dawn News</AUTHOR>
<DATELINE> Pakistan 2016-05-27 16:08:01+05</DATELINE>
<TEXT>پشاور:صوبہ خیبر پختونخوا کے محکمہ انسداد دہشت گردی (سی ٹی ڈی) نے دارالحکومت پشاور میں سرچ آپریشن کے دوران 2 افغان جاسوس گرفتار کرنے کا دعویٰ کیا ہے۔ سی ٹی ڈی کے مطابق گرفتار ملزمان افغان شہری ہیں، جو جعلی شناختی کارڈز کے ساتھ پاکستان میں رہائش پذیر تھے جبکہ ابتدائی تحقیقات میں اس بات کا انکشاف ہوا ہے کہ دونوں 'جاسوس' مبینہ طور پر غیر ملکی خفیہ انٹیلی جنس ایجنسی کے لیے کام کرتے تھے۔ سی ٹی ڈی کے مطابق اس حوالے سے تفتیش جاری ہے جبکہ مزید حساس معلومات بھی سامنے آنے کا امکان ہے۔ یاد رہے کہ یہ گرفتاریاں ایک ایسے وقت میں ہوئی ہیں جب گذشتہ روز وزیر داخلہ سرفراز بگٹی نے بلوچستان سے افغان انٹیلی جنس کے 6اہل کاروں کو گرفتار کرنے کا اعلان کیا تھا۔ مزید پڑھیں:بلوچستان سے افغان انٹیلی جنس کے 6 اہلکار گرفتار کوئٹہ میں ایک پریس کانفرنس میں سرفراز بگٹی نے بتایا تھا کہ افغان انٹیلی جنس کے گرفتار اہلکاروں نے پاکستان میں معصوم لوگوں کو نشانہ بنایا۔ وزیر داخلہ نے میڈیا کے سامنے گرفتار اہلکاروں کی ویڈیو بھی پیش کی، جس میں انہوں نے مختلف دھماکوں کا اعتراف کیا. سرفراز بگٹی کا کہنا تھا کہ ہندوستانی خفیہ ایجنسی 'را' اور افغان انٹیلی جنس ایجنسی این ڈی ایس مل کر پاکستان کو غیر مستحکم کررہے ہیں۔ آپ موبائل فون صارف ہیں؟ تو باخبر رہنے کیلئے ڈان نیوز کی فری انڈرائیڈ ایپ ڈاؤن لوڈ کریں۔</TEXT>
