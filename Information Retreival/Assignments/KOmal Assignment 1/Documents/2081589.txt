<DOCNO>2081589</DOCNO>
<HL>مزدوروں کا عالمی دن آج منایا جائیگا، ملک بھر میں تعطیل ہو گی</HL>
<AUTHOR>نوائے وقت</AUTHOR>
<DATELINE> Pakistan 2014-05-01 04:48:44+05</DATELINE>
<TEXT>لاہور+ اسلام آباد (خصوصی رپورٹر + ایجنسیاں) پاکستان سمیت دنیا بھر میں مزدوروں کا دن آج (جمعرات کو) بھرپور طریقے سے منایا جائیگا۔ پاکستان بھر میں عام تعطیل ہو گی جبکہ لاہور ہائیکورٹ سمیت ماتحت عدالتوں میں بھی چھٹی کا نوٹیفکیشن جاری کر دیا گیا ہے۔ یہ دن یکم مئی 1886ء کو شکاگو میں مزدوروں کی جانب سے اوقات کار میں کمی اور بہتر حالات کار کیلئے شروع کی گئی جدوجہد اور قربانیوں کی یاد میں منایا جاتا ہے۔ اس دن کی مناسبت سے ملک بھر میں مختلف تقریبات، سیمینارز، کانفرنسز اور ریلیوں کا انعقاد کیا جائے گا۔ لاہور میں پاکستان ورکرز کنفیڈریشن کے زیر اہتمام محنت کشوں کی ریلی 12 بجے دن بختیار لیبر ہال نسبت روڈ سے براستہ لکشمی چوک، بیڈن روڈ، اسمبلی ہال چوک پہنچے گی۔ قیادت خورشید احمد کریں گے۔ آل پاکستان ٹریڈ یونین فیڈریشن کے زیر اہتمام صدر فضل واحد، جنرل سیکرٹری آئمہ محمود اور چودھری شوکت علی کی قیادت میں محنت کشوں کی ریلی صبح ساڑھے نو بجے ہمدرد سنٹر لٹن روڈ سے براستہ فین روڈ، مال روڈ اسمبلی ہال چوک پر پہنچے گی۔ مسلم لیگ ن کے زیر اہتمام یوم مئی کی تقریب مسلم ٹائون میں منعقد ہوگی جس سے سید مشتاق حسین شاہ، چودھری سجاد، شہزاد انور و دیگر خطاب کریں گے۔ مزید برآں این این آئی کے مطابق صدر ممنون حسین اور وزیر اعظم محمدنواز شریف نے کہا ہے کہ پائیدار اقتصادی و سماجی ترقی کا مقصد معاشرے میں محنت کش طبقے کو ان کا جائز مقام دیئے بغیر حاصل نہیں کیا جا سکتا، حکومت محنت کش اور مزدور طبقے کی حالت زار کو بہتر بنانے کے لئے پرعزم ہے، آجروں اور اجیروں کو پیداوار کے جدید ذرائع اختیار کرنے چاہئیں۔ گزشتہ روز محنت کشوں کے عالمی دن کے موقع پر اپنے پیغام میں صدر نے کہا کہ ہر سال یکم مئی کو مزدوروں اور کارکنوں کے بین الاقوامی دن کے طور پر منانے کا مقصد ایک جانب کارکنوں کی سماجی اور اقتصادی کامیابیوں کی یاد تازہ کرنا اور دوسری جانب ہر قسم کے استحصال سے انہیں تحفظ فراہم کرنے اور محنت کش طبقے کے وقار اور معقول اجرتوں کو یقینی بنانے کی کوششوں کو تیز کرنے کے نئے عزم کا موقع بھی ہوتا ہے۔ وزیراعظم محمد نواز شریف نے اپنے پیغام میں کہا کہ حکومت محنت کشوں اور کارکنوں کی سماجی و اقتصادی زندگی بہتر بنانے کے لئے پرعزم ہے تاکہ وہ ملکی ترقی و خوشحالی کے لئے اپنا اہم کردار ادا کر سکیں۔ اسلام نے ہمیں مساوات اور بھائی چارے کے سنہری اصولوں پر عمل کرنے کا درس دیا ہے ہمارے دین کی اعلیٰ تعلیمات میں مزدوروں کی عظمت و بہبود پر زور دیا گیا ہے۔ علاوہ ازیں لاہور میں خصوصی رپورٹر کے مطابق وزیراعلیٰ پنجاب محمد شہبازشریف نے کہاہے کہ محنت کش کسی بھی ملک کی معیشت کی مضبوطی میں ریڑھ کی ہڈی کی حیثیت رکھتا ہے- مزدور کو بااختیار بنائے بغیر ترقی کے اہداف کاحصول ممکن نہیں- ہمیں آج کے دن مزدوروں کی فلاح اور ان کے جائز حقوق کے حصول کی جدوجہد میں ان کا بھر پور ساتھ دینے کے عزم کا اعادہ کرنا ہو گا- انہوں نے کہا کہ محنت کشوں کی تربیت، ٹیکنیکل اور ووکیشنل ادارو ں کے قیام ،بہتری اور بحالی کے لئے بھی متعدد اقدامات کئے گئے ہیں- انہوںنے کہاکہ 10ارب روپے سے قائم کئے گئے پنجاب ایجوکیشنل انڈوومنٹ فنڈ کے ذریعے غریب مزدور اور محروم معیشت طبقات کے ہونہار بچوں کو معروف تعلیمی اداروں میں زیو ر تعلیم سے آراستہ کیا جا رہا ہے- مزید برآں گورنر پنجاب چوہدری محمد سرور نے مئی کے خصوصی پیغام میں کہا ہے کہ مزدور اللہ کا دوست ہوتا ہے۔ ہمارا مذہب ہمیں محنت کی عظمت کا درس دیتا ہے ۔ غریب مزارعین اور صنعتوں کا پہیہ چالو رکھنے والے کارکن ہمارے نزدیک وہ سرمایہ ہیں جن کی محنت پر صنعتی اور زرعی پیداوار کا دارومدار ہے۔ گورنر پنجاب نے کہا کہ حکومت محنت کش طبقے کے مسائل سے پوری طرح آگاہ ہے۔ یہ خوش آئند بات ہے کہ صنعتی کارکنوں نے اس ضمن میں حُب الوطنی کا ثبوت دیتے ہوئے حکومت کے ساتھ بھرپور تعاون کیا ہے۔</TEXT>
