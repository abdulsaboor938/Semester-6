<DOCNO>2004171</DOCNO>
<HL>گوجرانوالہ اور فیصل آباد میں 3 مجرموں کو پھانسی‘ صلح ہونے پر 2 کی مؤخر</HL>
<AUTHOR>نوائے وقت</AUTHOR>
<DATELINE> Pakistan 2015-04-17 03:22:41+05</DATELINE>
<TEXT>گوجرانوالہ/ فیصل آباد/ لاہور (نمائندہ خصوصی + ایجنسیاں) گوجرانوالہ اور فیصل آباد میں سزائے موت کے 3 قیدیوں کو پھانسی دے دی گئی صلح ہونے پر 2 مجرموں کو پھانسی مؤخر جبکہ لاہور اور ملتان میں 3 مجرموں کے ڈیتھ وارنٹ جاری کر دیئے گئے۔ سنٹرل جیل گوجرانوالہ میں قتل کے دو مختلف مقدمات میں ملوث دو مجرموں کو تختہ دار پر لٹکا دیا گیا ڈسٹرکٹ اینڈ سیشن جج امیر محمد خان نے تھانہ صدر اور تھانہ باغبانپورہ کے دو مختلف مقدمات میں سزائے موت کے منتظر مجرم اعجاز اور عبدالجبار کی رحم کی اپیلیں خارج ہونے پر انہیں 16 اپریل کو تختہ دار پر لٹکانے کا حکم دیا تھا جس پر جیل انتظامیہ نے اعجاز اور عبدالجبار کو علی الصبح پھانسی دیدی، جیل انتظامیہ نے نعشیں ورثاء کے حوالے کر دیں۔ مجرم اعجاز نے 16 مئی 1995ء کو تھانہ صدر کے علاقہ میں ذوالفقار کو جبکہ عبدالجبار نے 27 مئی 2001ء کو تھانہ باغبانپورہ کے علاقہ میں یاسین کو قتل کر دیا تھا۔ سنٹرل جیل فیصل آباد میں سزائے موت کے قیدی ظفر اقبال کو پھانسی دے دی گئی۔ ظفر اقبال نے دس سال قبل تھانہ سرگودھا روڈ کے علاقے میں دوران ڈکیتی مزاحمت کرنے پر خاتون کو قتل کر دیا تھا جبکہ گذشتہ روز نظام الدین اور محمد حسین کو بھی پھانسی دی جانی تھی۔ لواحقین کی جانب سے صلح نامے جمع کروانے پر ان کی پھانسی مؤخر کر دی گئی۔ ڈسٹرکٹ اینڈ سیشن جج لاہور طارق افتخار نے قتل کیس میں ملوث رنگ محل کے رہائشی مجرم معظم خان کے ڈیتھ وارنٹ جاری کر دیئے، دریں اثناء انسداد دہشت گردی کی عدالت نے بھی ایک مجرم غلام نبی کے بلیک وارنٹ جاری کر دیئے ہیں۔ پہلے کیس میں مجرم معظم خان کو 22 اپریل کو کوٹ لکھپت جیل میں پھانسی دی جائے گی جبکہ دوسرے کیس کے مجرم غلام نبی کی سزائے موت پر 20 اپریل کو عمل درآمد کیا جائے گا۔ ادھر ملتان میں انسداد دہشت گردی کی عدالت نے سزائے موت کے قیدی زاہد حسین کے ڈیتھ وارنٹ جاری کر دیئے ملزم کو 22 اپریل کو ساہیوال کی جیل میں تختہ دار پر لٹکایا جائے گا۔ ملزم زاہد حسین نے 2001ء میں ساہیوال کے قریب پولیس ناکے پر فائرنگ کر کے ایک اہلکار کو قتل کر دیا تھا جس پر انسداد دہشت گردی کی عدالت نے ملزم کو موت کی سزا سنائی تھی۔</TEXT>
