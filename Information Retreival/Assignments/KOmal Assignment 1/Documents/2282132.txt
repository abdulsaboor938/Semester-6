<DOCNO>2282132</DOCNO>
<HL>توہین آمیز امریکی فلم کیخلاف ملک بھر میں احتجاج، کئی شہروں میں ہڑتال</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-16 22:09:00+05</DATELINE>
<TEXT>حیدرآباد…توہین آمیز امریکی فلم کے خلاف دینی جماعتوں، سیاسی و سماجی تنظیموں اور سول سوسائٹی کا ملک بھر میں احتجاج جاری ہے،کئی شہروں میں ہڑتال کی جارہی ہے۔توہین آمیز امریکی فلم کے خلاف حیدرآباد میں تاجر برادی کی اپیل پر شہر کے تمام کاروباری مراکز بند ہیں، تاجروں، مذہبی جماعتوں اور سول سوسائٹی سمیت مسیحی برادری کی جانب سے ریلیاں نکالی گئیں اور ٹائر جلاکر احتجاج کیا گیا ،نوابشاہ میں شیعہ علماء کونسل،گھوٹکی اور جیکب آباد میں جے یو آئی ف جبکہ لاڑکانہ، قمبرشہدادکوٹ اور ہنگورجہ میں بھی مذہبی جماعتوں کے کارکنوں نے ریلیاں نکالیں اور امریکا سے سفارتی تعلقات منقطع کرنے کا مطالبہ کیا ،گستاخانہ امریکی فلم کے خلاف ملتان میں تاجروں نے پاک گیٹ چوک پر احتجاجی مظاہرہ کیا،بہاول پور اور اوچ شریف میں ہڑتال کی گئی اور مظاہرے ہوئے،سیالکوٹ میں جماعت اسلامی اور شباب ملی کے زیر اہتمام شہاب پورہ روڈ پر ٹائر جلا کر احتجاج کیا گیا،جہلم، گوجرہ، بھکر اور مظفرگڑھ سمیت پنجاب کے دیگر شہروں میں بھی مختلف مذہبی جماعتوں کی جانب سے احتجاجی مظاہرے کئے گئے، سرگودھا میں جماعت الدعوة سمیت دیگر تنظیموں کی جانب سے احتجاجی جلوس نکالے گئے،اور اس مکروہ سازش کے پیچھے چھپے ہوئے اسلام دشمن عناصر کو کڑی سزا دینے کا مطالبہ کیا گیا،توہین آمیز فلم کے خلاف سوات ، چارسدہ، ڈی آئی خان، مالاکنڈ اور کوہاٹ سمیت خیبرپختونخوا کے دیگر شہروں میں بھی مختلف دینی و سیاسی جماعتوں کی جانب سے احتجاجی ریلیاں نکالی گئیں،بلوچستان کے شہرسبی میں جے یو آئی ف کی جانب سے احتجاجی ریلی نکالی گئی،آزادکشمیر کے شہر کوٹلی میں شہریوں نے شہید چوک پر احتجاجی مظاہرہ کیا،انجمن تاجران کی اپیل پر شہر بھر میں ہڑتال بھی کی جارہی ہے۔</TEXT>
