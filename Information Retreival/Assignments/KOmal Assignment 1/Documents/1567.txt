پی ایس او کی پی آئی اے کو فیول کی فراہمی معطلی کے بحال
کراچی: پی ایس او نے پی آئی اے کو فیول کی فراہمی مذاکرات کامیاب ہونے کے بعد بحال کردی۔ ترجمان پی آئی اے کے مطابق پی آئی اے اور پی ایس او کے درمیان مذاکرات کامیاب ہوگئے، واجبات کی ادائیگی کی یقین دہانی کے بعد فیول فراہمی بحال ہوگئی ہے۔ قبل ازیں پی آئی اے اور پی ایس او کے درمیان جاری واجبات کی عدم ادائیگی کا تنازع حل نہیں ہوسکا ہے ایک بار پھر پی ایس او نے پی آئی اے کو فیول کی فراہمی معطل کردی ہے۔ پی ایس او ذرائع کا کہنا ہے کہ پی آئی اے نے 17 ارب روپے سے زائد کے واجبات ادا نہیں کیے ہیں، پی آئی اے نے روزانہ کی بنیاد پر ادائیگیوں کا وعدہ کیا تھا، پی آئی اے نے چار دن سے ادائیگیاں نہیں کی ہیں۔ پی ایس او کے مطابق چار دن کے 28 کروڑ روپے کی ادائیگیاں نہیں ہوئی تھیں، پی آئی اے کے چار طیاروں کو فیول کی فراہمی بند کی ہے۔ کراچی سے لاہور اسلام آباد اور سکھر جانے والی پروازوں کو فیول فراہم نہیں کیا گیا ہے، پی آئی اے کی پروازوں کی روانگی میں تاخیر کے سب مسافروں نے احتجاج بھی ریکارڈ کرایا۔ واضح رہے کہ گزشتہ ماہ بھی پی ایس او نے پی آئی اے کو فیول کی فراہمی بند کردی تھی جبکہ رات گئے پی آئی اے انتظامیہ کی جانب سے واجبات کی ادائیگی کی یقین دہانی کے بعد فیول کی فراہمی بحال کردی گئی تھی۔ comments
