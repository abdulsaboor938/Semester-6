<DOCNO>766633</DOCNO>
<HL>کراچی سینٹرل جیل میں دوہرے قتل کے مجرم کو پھانسی دیدی گئی</HL>
<AUTHOR>اے آر وائی نیوز</AUTHOR>
<DATELINE> Pakistan 2017-05-25 11:43:45+05</DATELINE>
<TEXT>کراچی : سینٹرل جیل میں قید دوہرے قتل کے مجرم مختیار علی راجپوت کو پھانسی دے دی گئی ہے۔ آئی جی جیل خانہ جات سندھ نصرت منگن کے مطابق سزائے موت پانے والے قیدی مختارعلی راجپوت کو آج صبح ساڑھے پانچ بجے پھانسی دے دی گئی ہے۔ مختارعلی راجپوت کو قتل کا جرم ثابت ہونے کے بعد پھانسی کی سزا سنائی گئی تھی۔ مختارعلی کا تعلق پنجاب کے ضلع وہاڑی کی تحصیل میلی سے ہے۔ ذرائع کے مطابق ملزم مختیار علی راجپوت نے 2014 میں دو افراد کا قتل کیا تھا، ملزم کوسٹ گارڈ میں ملازم تھا اور اپنے ہی ڈپارٹمنٹ کے دو افراد کو قتل کیا تھا جس جرم میں ملزم کو پھانسی دی گئی ہے۔ آئی جی جیل خانہ جات کا کہنا تھا کہ ملزم کی لاش ضروری کارروائی پوری کرکے اس کے بھائی افتخار علی راجپوت کے حوالے کر دی گئی۔</TEXT>
