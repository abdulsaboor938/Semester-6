داتا دربار پر دعا کرنے سے مجھے طاقت ملتی ہے، باکسرعامر خان
لاہور : پاکستانی نژاد برطانوی باکسرعامر خان نے داتا دربار پر حاضری دی اور کہا یہاں دعائیں مانگنے سے مجھے طاقت ملتی ہے، دعا ہے کہ وزیراعظم عمران خان ملک کی ترقی میں اہم کردار ادا کریں۔ تفصیلات کے مطابق پاکستانی نژاد برطانوی باکسرعامر خان نے لاہور میں حضرت داتا گنج بخش کے مزار پر حاضری اور فاتحہ خوانی کی۔ اس موقع پر میڈیا سے گفتگو کرتے ہوئے باکسر عامر خان کا کہنا تھا کہ انہیں یہاں دعائیں مانگنے سے رنگ میں طاقت ملتی ہے، آج خصوصی طور پر پاکستان کے استحکام کے لیے دعا کی ہے۔ باکسر عامر خان نے کہا دعا ہے کہ وزیر اعظم عمران خان ملک کی ترقی میں اہم کردار ادا کریں، پاکستان میں باکسنگ کا فروغ چاہتے ہیں، جلد اس سلسلے میں وزیر اعظم عمران خان سے ملاقات کریں گے۔ ان کا کہنا تھا کہ مارچ میں ان کی فائٹ انگلینڈ میں ہوگی، دو فائٹس کی وجہ سے سپر باکسنگ لیگ ملتوی کی گئی، مارچ میں ان کی فائٹ کے بعد سپر باکسنگ لیگ کا انعقاد ہوگا، پاکستان سمیت دنیا بھر میں سپر باکسنگ لیگ منفرد ہو گی۔ گذشتہ روز واہگہ بارڈر آمد کے موقع عالمی شہرت یافتہ باکسر عامر خان نے بھارتی باکسرز کو چیلنج کرتے ہوئے کہا تھا نون لیگ کی حکومت نے وعدہ کرنے کے باوجود باکسنگ رنگ کے لیے جگہ نہیں دی، عمران خان سے بہت توقعات ہیں۔ اے آر وائی نیوز سے گفتگو کرتے ہوئےانھوں نے عمران خان کو بہترین سیاست دان قرار دیتے ہوئے کہا تھا میں پاکستان کی خوب صورتی دیکھنے کے لیے آیا ہوں اور میری خواہش ہے کہ وزیرِ اعظم سے ملوں۔ خیال رہے کہ بین الاقوامی شہرت یافتہ پاکستانی نژاد باکسر غیر ملکی پرواز سے لاہور پہنچے، انھوں نے پرواز میں موجود پاکستانی کرکٹر اظہر علی کے ساتھ تصویر بھی بنوائی۔ comments
