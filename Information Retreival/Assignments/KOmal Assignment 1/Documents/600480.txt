<DOCNO>600480</DOCNO>
<HL>لاہور اور میانوالی میں مزید 2مجرموں کو پھانسی دیدی گئی</HL>
<AUTHOR>روزنامہ پاکستان</AUTHOR>
<DATELINE> Pakistan 2015-06-05 02:26:09+05</DATELINE>
<TEXT>لاہور/میانوالی(کرائم سیل)لاہوراور میانوالی کی جیلوں میں قتل کے دو مجرموں کو تختہ دار پرلٹکا دیاگیا، مجرموں کی تمام اپیلیں مسترد ہونے کے بعد سزا پر عملدرآمد کیا گیا، لاشیں ورثاء کے حوالے کر دی گئیں ۔ جیل ذرائع کے مطابق لاہور کی لکھپت جیل میں ایک مجرم کو جمعرات کی صبح پھانسی دیدی گئی ۔ شیخوپورہ کے شمس الحق نے 22نومبر 1999کو مانوالا میں علی عمران نامی شخص کو قتل کردیا تھا، مقتول کے ورثا نے مجرم کو معاف کرنے سے انکار کردیا تھا اور رحم کی اپیل مسترد ہونے کے بعد عدالت نے اس کے ڈیتھ وارنٹ جاری کیے تھے، مجرم کو جمعرات کی صبح مجسٹریٹ کی موجودگی میں تختہ دار پر لٹکا دیا گیا ہے۔ دوسری جانب میانوالی سینٹرل جیل میں سزائے موت کے قیدی کو پھانسی دے دی گئی ہے، جیل ذرائع کے مطابق مجرم فتح محمد نے 1999میں رشتے کے تنازع پر 2افراد کو قتل کر دیا تھا۔دونوں مجرموں کی گزشتہ روز ان کے اہلخانہ سے ملاقاتیں کرائی گئیں ۔ دونوں مجرموں کی لاشیں ورثاء کے حوالے کر دی گئیں ہیں ۔ واضح رہے کہ آرمی پبلک اسکول پر حملے کے بعد پھانسی کی سزا سے غیراعلانیہ پابندی ختم ہونے کے بعد سے اب تک پھانسی پر لٹکائے گئے مجرموں کی تعداد 130کے قریب پہنچ گئی ہے ۔</TEXT>
