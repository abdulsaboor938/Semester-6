<DOCNO>2746297</DOCNO>
<HL>سزائے موت پر عملدرآمد کا سلسلہ جاری، لاہور اور کراچی میں مزید 2مجرمان کو تختہ دار پر لٹکا دیا گیا</HL>
<AUTHOR>اردو پوائنٹ</AUTHOR>
<DATELINE> Pakistan 2015-01-15 13:39:40+05</DATELINE>
<TEXT> لاہور /کراچی ( اُردو پوائنٹ تازہ ترین اخبار۔ 15 جنوری 2015ء) پاکستان کی مختلف جیلوں میں قید دہشت گردی کے مقدمات میں سزائے موت پانے والے افراد کی سزا پر عملدرآمد کا سلسلہ  اور جمعرات کے روز لاہور اور کراچی میں مزید دو مجرمان کو تختہ دار پر لٹکا دیا گیا ،پھانسی سے قبل دونوں مجرموں کا میڈیکل چیک اپ سمیت دیگر ضروری کارروائی کی گئی، مجرموں سے ان کے رشتہ داروں کی آخری ملاقاتیں بھی کرائی گئیں جبکہ تختہ دار پر لٹکائے جانے کے بعد ملزمان کے لاشیں لواحقین کے حوالے کردی گئیں، پھانسی کے وقت جیلوں کے اطراف میں سکیورٹی کے انتہائی سخت انتظامات کئے گئے ، لاہور کی کوٹ لکھپت جیل میں ہی قید ایک اور مجرم اکرام الحق عرف لاہوری کے بلیک وارنٹ بھی موصول ہوگئے اور اسے کل ( ہفتہ ) 17جنوری کو پھانسی دی جائے گی ،سزائے موت پر عملدرآمد شروع ہونے کے بعد اب تک 19مجرموں کو ملک کی مختلف جیلوں میں پھانسی دی جا چکی ہے ۔ () میڈیا رپورٹ کے مطابق 2مجرمان کو پھانسیاں کراچی کی سینٹرل جیل اور لاہور کی کوٹ لکھپت جیل میں علی الصبح دی گئیں۔کراچی میں سزائے موت پانے والا مجرم کالعدم تنظیم کا رکن محمد سعید تھا جس نے 22فروری 2001ء کو کو کراچی کے علاقے الفلاح میں فائرنگ کرکے ڈی ایس پی صابر حسین شاہ اور انکے جوان بیٹے عابد حسین شاہ کو موت کے گھاٹ اتارا تھا۔ انسداد دہشتگردی کی عدالت نے مجرم کو پھانسی کی سزا دی تھی۔ ملزم نے 2008ء میں رحم کی دو اپیلیں کیں جسے مسترد کردیا گیا۔پھانسی دیئے جانے سے قبل ملزم کا ڈاکٹر کی ٹیم نے طبی معائنہ کیا اور مجرم کے لواحقین سے آخری ملاقات بھی کروائی گئی ۔ جبکہ تختہ دار پر لٹکائے جانے کے بعد ملزم کی لاش لواحقین کے حوالے کردی گئی۔ اس موقع پرسکیورٹی کے سخت ترین اقدامات کیے گئے تھے۔قتل کے ایک اورمجرم محمد زاہد کو بھی لاہور کی کوٹ لکھپت جیل میں صبح ساڑھے 6بجے پھانسی دے دی گئی۔ مجرم کی اہل خانہ سے آخری ملاقات کرادی گئی تھی۔محمد زاہد عرف زیدا کو ملتان کی انسداد دہشت گردی کی خصوصی عدالت نے پولیس اے ایس آئی غلام رسول کے قتل کے جرم میں 31مئی 2002ء کو سزائے موت سنائی تھی۔ سزاکیخلاف مجرم کی اپیل اعلیٰ عدالتوں اور صدر مملکت نے مسترد کردی تھی۔ مقتول کے ورثا ء کی طرف سے معافی پرعدالت نے 302کی دفعہ ختم کردی تھی لیکن انسداد دہشتگردی ایکٹ کی دفعہ سات برقراررکھی اورسزائے موت سنائی گئی۔ بلیک وارنٹ جاری ہونے کے بعد محمد زاہد کی طرف سے لاہورہائی کورٹ ملتان بنچ میں نظر ثانی کی اپیل دائرکی گئی جسے مسترد کرتے ہوئے ہائیکورٹ نے انسداد دہشتگردی کورٹ کافیصلہ برقرار رکھا اور جمعرات کی صبح ملزم کو تختہ دار پرلٹکا دیا گیا۔ بھانسی کے بعد ملزم زاہد کی لاش کوورثا کے حوالے کردیاگیاہے۔ مجرم کو پھانسی دینے کے موقع پر جیل کے اطراف میں سکیورٹی کے غیر معمولی انتظامات کیے گئے تھے جبکہ رینجرز کے اہلکار بھی جیل کی سکیورٹی پر مامور تھے ۔ میڈیا رپورٹس کے مطابق لاہور کی کوٹ لکھپت جیل میں ہی قید ایک اور مجرم اکرام الحق عرف لاہوری کے بلیک وارنٹ بھی موصول ہوگئے اور اسے کل ( ہفتہ ) 17جنوری کو پھانسی دی جائے گی ۔واضح رہے کہ پاکستان میں پھانسی کی سزا پر عمل درآمد کا یہ سلسلہ گذشتہ ماہ سے شروع ہوا جب وزیر اعظم نواز شریف نے پشاور میں آرمی سکول پر طالبان کے حملے میں 134بچوں سمیت 143افراد کی ہلاکت کے بعد دہشت گردوں کی سزائے موت پر عملدرآمد کی بحالی کا اعلان کیا تھا۔ اس اعلان کے بعد سے اب تک 19مجرموں کو ملک کی مختلف جیلوں میں پھانسی دی جا چکی ہے۔اب تک پھانسی پانے والے مجرموں میں سے زیادہ تر فوجی اداروں پر حملے یا پھر سابق صدر پرویز مشرف پر قاتلانہ حملوں کے مجرم تھے۔تاہم اس کے ساتھ ساتھ کالعدم تنظیموں سے تعلق رکھنے والے کچھ شدت پسند بھی سزائے موت پانے والوں میں شامل ہیں۔پاکستان میں پھانسیاں دینے کا عمل ایک طویل وقفے کے بعد دوبارہ شروع ہوا ہے۔ پاکستان پیپلز پارٹی کی حکومت نے ملک میں پھانسی کی سزا پر عملدرآمد روک دیا تھا۔ سنہ 2008ء سے سنہ 2013ے کے دوران صرف 2افراد کو پھانسی دی گئی تھی اور ان دونوں کو فوجی عدالت سے پھانسی کی سزا ہوئی تھی۔ہیومن رائٹس کمیشن آف پاکستان کے پاس موجود اعداد و شمار کے مطابق پاکستان کی جیلوں میں اس وقت ساڑھے 8ہزار کے قریب ایسے قیدی ہیں جنہیں موت کی سزا سنائی جا چکی ہے اور ان کی تمام اپیلیں مسترد ہو چکی ہیں۔ان 8500قیدیوں میں سے ایک اندازے کے مطابق 800سے زیادہ قیدی ایسے ہیں جنہیں دہشت گردی کے مقدمات میں سزائے موت سنائی جا چکی ہے۔</TEXT>
