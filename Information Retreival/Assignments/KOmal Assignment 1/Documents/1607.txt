حکومت بجلی کی قیمت بڑھانے کا فیصلہ آج کرے گی
اسلام آباد : حکومت بجلی کی قیمت بڑھانے کا فیصلہ آج کرے گی، گھریلوصارفین کیلئے نرخ 2 سے 3روپے 82 پیسے تک بڑھائے جائیں گے۔ تفصیلات کے مطابق گیس کے بعد حکومت نے بجلی کی قیمتیں بڑھانے پر مشاورت مکمل کرلی ہے ، وزارت توانائی بجلی کی قیمت بڑھانے کا فیصلہ آج کرے گی۔ ذرائع کا کہنا ہے کہ گھریلوصارفین کیلئےنرخ 2سے3روپے82پیسےتک بڑھائےجائیں گے جبکہ نیپرا نے حکومت کو 3روپے 82پیسے فی یونٹ اضافہ کی سفارش کی، نیپرا کی آئندہ سال ڈٹرمینیشن بھی 3.82فی یونٹ اضافہ ہی ہے۔ نیپرا کا کہنا ہے پیداواری لاگت اور نیٹ ہائیڈل پرافٹ میں اضافہ بھی سبب ہے۔ ذرائع کے مطابق صنعتی صارفین کو 3روپے فی یونٹ سبسڈی جاری رہے گی، برآمدات سے وابستہ صنعت کو بھی اڑھائی روپے فی یونٹ اعانت ملتے رہے گی اور بجلی کی قیمتوں میں اضافے کا کم آمدن اور متوسط طبقہ پربراہ راست اثر پڑے گا جبکہ لائف لائن صارفین کے لئے قیمت نہیں بڑھائی جائے گی۔ خیال رہے 2 اکتوبر کو وزیراطلاعات فواد چوہدری نے پریس کانفرنس کرتے ہوئے کہا تھا کہ بجلی کےنرخ نہیں بڑھائےجارہے، بجلی کی قیمتیں نہ بڑھانے کا فیصلہ ای سی سی میں کیا گیا۔ یاد رہے 25 ستمبر کو اقتصادی رابطہ کمیٹی نے بجلی کی قیمتوں میں اضافے کا فیصلہ مؤخر کر دیا تھا اور اور ساتھ ہی بلز کی 100 فی صد وصولی یقینی بنانے اور ترسیل وتقسیم کے نقصانات کم سے کم کرنے کی ہدایت کی تھی۔ جس کے اگلے ہی روز 26 ستمبر کو نیپرا نے بجلی کی قیمت میں اضافے کی منظوری دی تھی، جس کے مطابق اگست کے کیلئے بجلی کی قیمت میں ایک روپیہ سولہ پیسے فی یونٹ کا اضافہ کیا گیا تھا، قیمت میں اضافہ ماہانہ فیول پرائس ایڈجسٹمنٹ کی مد میں ہوا تھا۔ comments
