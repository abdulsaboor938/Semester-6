<DOCNO>1230094</DOCNO>
<HL>نواز شریف کا استعفیٰ، وکلا کی ملک گیر ہڑتال، بعض شہروں میں جزوی بائیکاٹ</HL>
<AUTHOR>روزنامہ جنگ</AUTHOR>
<DATELINE> Pakistan 2017-07-20 05:07:00+05</DATELINE>
<TEXT>کراچی، اسلام آباد، لاہور، پشاور (اسٹاف رپورٹر، نمائندہ جنگ، آئی این پی) وزیر اعظم نواز شریف کے استعفیٰ کیلئے دباؤ بڑھانے کیلئے پاکستان بار کونسل کی اپیل پر وکلاءنے ملک گیر ہڑتال کی اور عدالتوں میں پیش نہیں ہوئے، جبکہ بعض شہروں میں جزوی بائیکاٹ کیا گیا اور زیادہ تر وکلاء مقدمات کی پیروی کیلئے عدالتوں میں پیش ہوتے رہے، راولپنڈی کے وکلاء عدالتوں میں پیش نہیں ہوئے، اسلام آباد ہائیکورٹ میں ارجنٹ کیسز سنے گئے، لاہور ہائیکورٹ بار نے ہڑتال سے لاتعلقی کا اعلان کر دیا جبکہ کراچی بار کے وکلاء ہڑتال کے معاملے میں دو دھڑوں میں تقسیم ہوگئے۔ تفصیلات کے مطابق پاکستان بار کونسل اور پنجاب بار کونسل کی کال پر پاناما لیکس کیس میں عدالت عظمیٰ سے اظہار یکجہتی اور وزیراعظم نواز شریف سے استعفیٰ کے مطالبہ کیلئے ہائی کورٹ بار ایسوسی ایشن اور ڈسٹرکٹ بار ایسوسی ایشن راولپنڈی کے وکلاء نے مکمل ہڑتال کی اور عدالتوں میں پیش نہیں ہوئے جسکے باعث زیر سماعت مقدمات کی سماعت بغیر کسی کارروائی کے آئندہ تاریخوں تک ملتوی کر دی گئی۔ جبکہ اسلام آباد سمیت ملک بھر کی بار ایسوسی ایشنز میں جزوی ہڑتال کی گئی۔ گزشتہ روز سپریم کورٹ میں معمول کے مطابق وکلاء مقدمات کی پیروی کیلئے عدالتوں میں پیش ہوتے رہے جبکہ اسلام آباد ہائی کورٹ میں جزوی طور پر وکلاء نے بائیکاٹ کیا اور زیادہ تر وکلاء مقدمات کی پیروی کے لئے عدالتوں میں پیش ہوتے رہے۔ ڈسٹرکٹ بار ایسوسی ایشن اسلام آباد کی جانب سے وزیراعظم نواز شریف کے استعفیٰ کے لئے ہڑتال کی گئی۔ اس موقع پر وکلاء نے عدالتی بائیکاٹ کیا جسکے باعث مقدمات کی سماعت بغیر کارروائی کے ملتوی کر دی گئی۔ ارجنٹ کیسز کو عدالتوں میں سنا گیا۔ ہڑتال کے باعث سائلین کو مشکلات کا سامنا کرنا پڑا۔ کراچی بار کے وکلاء وزیراعظم سے استعفیٰ کے مطالبے پر دو دھڑوں میں تقسیم ہوگئے۔</TEXT>
