<DOCNO>1772978</DOCNO>
<HL>ہال کا اے سی خراب، وزیر خزانہ کا گرمی سے برا حال، مشیر ریونیو مشورے دیتے رہے صحافی کو فون بند رکھنے ، کی تجویز، اسحاق ڈار کا مزدور کی تنخواہ بڑھانے کا عندیہ</HL>
<AUTHOR>نوائے وقت</AUTHOR>
<DATELINE> Pakistan 2017-05-28 03:10:59+05</DATELINE>
<TEXT>اسلام آباد ( نوائے وقت رپورٹ+آئی این پی ) وفاقی وزیر خزانہ سینیٹر اسحاق ڈار کی پوسٹ بجٹ بریفنگ میں انتظامیہ کی نا اہلی، خراب ایئر کنڈیشنر ز (اے سی) والے کانفرنس ہال میں پریس بریفنگ کا اہتمام کیا گیا، وزیر خزانہ بار بار ٹشو سے پسینہ صاف کرتے رہے اور اے سی ٹھیک کرانے کے احکامات جاری کرتے رہے۔ وفاقی وزیر خزانہ اسحاق ڈار کے مزاح سے بھر پور جملوں پر ہال کشت زعفران بن گیا۔ 15ہزار میں مزدور کے گھر کا بجٹ بنانے سے متعلق سوال پر صحافی کو جواب دیا کہ’’ اوہدا بجٹ تہاڈے کولوں بنواواں گے‘‘۔وزیر خزانہ نے مالی سال2017-18کے بجٹ میں مزدور کی بنیادی تنخواہ15ہزار روپے میں مزید اضافے کا عندیہ دیدیا۔وزیر خزانہ بریفنگ میں بار بار موبائل فون کی رنگ ٹون بجنے پر برہم صحافی کو موبائل فون آف کرنے کا مشورہ دیدیا۔ پوسٹ بجٹ پریس بریفنگ میں سیکرٹری خزانہ طارق باجوہ اور وزیر اعظم کے مشیر برائے ریونیو ہارون اختر بار بار اسحاق ڈار کو مشورے دیتے رہے۔</TEXT>
