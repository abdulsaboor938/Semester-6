<DOCNO>182584</DOCNO>
<HL>دھرنے کیخلاف آپریشن پولیس اہلکار شہید درجنوں مظاہرین زخمی سینکڑوں گرفتار، ملک مظاہرے ، اسلام آباد فوج ، لاہور میں رینجرز طلب ، چودھری نثار ، زاہد حامد کے گھروں پر حملے ، لیگی ایم این اے جاوید لطیف زخمی</HL>
<AUTHOR>روزنامہ پاکستان</AUTHOR>
<DATELINE> Pakistan 2017-11-26 03:26:05+05</DATELINE>
<TEXT>سلام آباد، کراچی ( مانیٹرنگ ڈیسک ، ایجنسیاں )فیض آباد انٹرچینج پر دھرنے کیخلاف سکیورٹی فورسز کے آپریشن کے دوران مظاہرین سے جھڑپوں میں ایک پولیس اہلکار شہید اور 190 سے زائد زخمی ہوگئے ۔300سے زائد مظاہرین گرفتار کئے جا چکے ہیں ۔ درجنوں گاڑیاں موٹرسائیکل ،فیض آباد میٹرو اسٹیشن اور ایک پیٹرول پمپ نذر آتش کر دیا گیا۔ پولیس نے سینکڑوں مظاہرین کو گرفتار کرلیاہے۔وزارت داخلہ کی جانب سے اسلام آباد میں قیام امن کیلئے فو ج طلب کرلی گئی ہے جس کا باقاعدہ نوٹیفکیشن جاری کر دیا گیا ہے ۔پاکستان الیکٹرانک میڈیا اینڈ ریگولیٹری اتھارٹی (پیمرا) نے میڈیا کو فیض آباد آپریشن کی لائیوکوریج سے روکتے ہوئے تمام نیوز چینلز کو آف ایئر کرنے کا حکم دیا، جس کی وجہ سے ملک بھر میں نیوز جینلز کی نشریات بندہیں۔ آپریشن کے دوران پی ٹی اے نے ملک بھر میں انٹرنیٹ براؤزر کے ذریعے فیس بک، یو ٹیوب اور ٹویٹر کو بھی بند کررکھا ہے۔ سابق وزیر داخلہ چو د ھر ی نثار علی خان کی حویلی پر مظاہرین نے دھاوا بول دیا، گھر کا گیٹ توڑ دیا اور گھرپرسکیورٹی کیلئے موجودبکتربند گاڑی پر پتھراؤ کیا، سیالکوٹ میں وفاقی وزیر زاہد حامدکے گھر پر بھی حملہ کیا گیا جبکہ مظاہرین سے مذاکرات کیلئے جانیوالے ن لیگی ایم این اے جاوید لطیف تشدد سے زخمی ہوگئے۔ حکومت نے دھرنا مظاہرین کیخلاف مد دکیلئے آرمی کی111بریگیڈ کی خدمات حاصل کی ہیں۔تفصیلات کے مطابق حکومت نے ہفتہ کی صبح فیض آباد میں جاری دھرنے کو منتشر کرنے کیلئے پولیس اور ایف سی اور دیگر سکیورٹی ایجنسیوں نے آپریشن کا آغاز کیا تھا ،جوفیض آ باد کے مقام سے بدل کر شہر کے دیگر حصوں میں پھیل گیا ۔فوج کی طلبی آئین کے آرٹیکل 245 کے تحت کی گئی ہے۔وفاقی دارالحکومت کی ا نتظا میہ کی جانب سے فیض آباد انٹرچینج پر دھر نا کے شرکا کو دی گئی ہفتہ کی صبح 7 بجے کی ڈیڈ لائن ختم ہونے کے بعدمظاہرین کیخلاف آپریشن کا آغاز کیا گیا،پولیس کے مطابق اسلام آباد کے علاقے آئی ایٹ فور میں آپریشن کے دوران مظاہرین کے پتھراؤ سے ایک پولیس اہلکار کے سرپر چوٹیں آئیں جس سے وہ شہید ہوگیا ۔آپریشن میں پولیس اور ایف سی کی بھاری نفری نے حصہ لیا اور مظاہرین کو منتشر کرنے کیلئے وقفے وقفے سے آنسو گیس کی شیلنگ، واٹر کینن کا استعمال کیا۔ مظاہرین کی جانب سے پتھراؤ اور غلیل کے ذریعے بنٹوں کا بھی استعمال کیا گیا جس سے پولیس اور ایف سی کے اہلکار زخمی ہوگئے جنہیں طبی امداد کیلئے پولی کلینک اوربینظیر ہسپتال منتقل کیا گیا۔اسلام آباد اور راولپنڈی کے مختلف ہسپتالوں میں 190 سے زائد زخمیوں کو لایا گیا، جن میں 61 پولیس ، 47 ایف سی اہلکار اور 50 عام شہری شامل تھے۔مظاہرین نے ایک ایف سی اہلکار کو پکڑ کر شدید تشدد کا نشانہ بنایا لیکن ساتھی اہلکاروں نے اسے فوری طور پر مظاہرین کے قبضے سے چھڑا لیا،پمز ہسپتال کے مطابق زخمیوں میں اسسٹنٹ کمشنر عبد ا لہادی، ڈی ایس پی عارف شاہ، ایس ایچ او تھانہ آئی نائن اور ایس ایچ او تھانہ بنی گالہ شامل ہیں ۔ د ھر نا کے مقام پر ایمبولینسز بھی موجود رہیں، آپریشن کی فضائی نگرانی کی جا رہی ہے ۔پولیس نے مظاہرین کو منتشر کرنے کیلئے پانچ سمت سے کارروائی کی، مری روڈ، راولپنڈی روڈ، کھنہ پل، اسلام آباد ایکسپریس وے، جی ٹی روڈ کی جانب سے پیش قدمی کرکے فیض آباد کو مظاہرین سے خالی کرانے کی کوشش کی ۔مظا ہرین نے 10 گاڑیوں کو آگ لگادی۔ مری آنے جانیوالے راستے ،موٹروے اور راولپنڈی ایکسپریس وے مظا ہرین نے بلاک کررکھے ہیں جس سے ٹریفک کی کار روانی میں خلل پڑا۔فیض آباد اور ملحقہ علاقوں میں بجلی اور انٹرنیٹ سروس بند ہے ۔ شیلنگ سے اہل علاقہ کو دشواری کا سامنا کرنا پڑا، مری روڈ پرسکول بند کرا دیئے گئے۔ادھر دھرنا کیخلاف کا ر ر وائی کیلئے متعین پنجاب پولیس کے بھگنے والے اہلکاروں کی رپورٹ وزارت داخلہ نے احسن اقبال کو پیش کر دی ہے ۔دوسری طرف سنی تحریک نے تحریک لبیک کی حمایت کا اعلان کردیا ہے جبکہ امکان ظاہر کیا جارہاہے ملکی صو رتحال کے پیش نظر وزیر قانون زاہد حامد جلد مستعفی ہوجائیں گے،آپریشن کے بعد جی ٹی روڈ اور موٹرویز بند کر دی گئی جبکہ ٹرینوں کو بھی بند کر دیا، مظاہرین نے قومی شاہراہوں کا رخ کیا تو موٹر ویز اور جی ٹی روڈ کو بھی بند کر دیا گیا۔اسلام آباد موٹرے پر گاڑیوں کو روکنے کیلئے ٹول پلازہ کو بند کر دیا گیا۔ تمام بڑے داخلی اور خارجی راستے بند ہونے سے لاہور بھی بند ہو گیا۔ فیصل آباد میں بھی موٹرے وے پر داخلہ روک دیا گیا۔ سرگودھا روڈ بھی بلاک ہو گئی۔ سڑکیں بند ہونے سے گاڑیوں کی میلوں لمبی قطاریں لگ گئیں۔کچھ رکاوٹ کے بعد ریلوے کا آپریشن بحال کر دیا گیا جن ٹرینوں کو روکا گیا تھا انہیں کچھ دیر بعد منزل کی جانب روانہ کر دیا گیا۔ ذرائع کے مطابق مذہبی جماعت کے مظاہروں سے صورتحال کشیدہ ہونے سے ارکان اسمبلی کو غیر ضروری سفر نہ کرنے کی ہدایات کی گئی ہیں ۔ ادھرکراچی سے ملنے والی رپورٹس کے مطابق اسلام آباد میں دھرنے کیخلاف آپریشن پر شہر قائدکے مختلف علاقوں میں پرتشدد مظاہروں کے دو ر ان 2 پولیس اہلکاروں سمیت 21 افراد زخمی ہوگئے۔کراچی کے مختلف علاقوں میں احتجاجی مظاہرے پھوٹ پڑے اور مذہبی جماعتوں کے کا رکن سڑکوں پر نکل آئے ۔نمائش چورنگی، شارع فیصل، نرسری، اسٹار گیٹ، ملیر، پرانی سبزی منڈی، نیو کراچی، ناگن چورنگی، قیوم آباد، حسن ا سکوائر، سخی حسن، ناتھا خان پل، ٹاور اور حب ریور روڈ سمیت مختلف علاقوں میں احتجاج کیا گیا۔شارع فیصل پر نرسری کے قریب پو لیس اور مشتعل مظاہرین کے درمیان وقفے وقفے سے جھڑپیں ہوئیں، پولیس نے آنسو گیس کی شیلنگ کی ۔کراچی ایئرپورٹ کے قریب سٹار گیٹ پر مذہبی جماعت کے کارکنوں نے احتجاج کیا، اس دوران مظاہرین نے پتھراؤ کیا جبکہ ناتھا خان پل پر نامعلوم افراد نے دو گا ڑ یو ں کو آگ لگادی۔ایس ایس پی ملیر راؤ انور کے مطابق اسٹارگیٹ پر احتجاج کے دوران نامعلوم افراد کی جانب سے فائرنگ بھی کی گئی جس سے ایس ا یچ او میمن گوٹھ اور ایک پولیس اہلکار زخمی ہوگیا۔پولیس نے کریک ڈاؤن کرکے 12 افراد کو حراست میں لیے لیا۔پرتشدد مظاہروں میں ز خمی افراد کوطبی امداد کیلئے سول اور جناح ہسپتال منتقل کیا گیا ہے۔شہر میں امن و امان کی صورتحال کو مد نظر رکھتے ہوئے گورنر ہاؤس جانیوالے راستوں کو کنٹینر لگا کر بند کردیا گیا جبکہ وزیراعلیٰ ہاؤس کے اطراف بھی پولیس کی بھاری نفری تعینات ہے۔ کراچی میں احتجاج نے سر اٹھایا تو مظاہرین نے ملیر میں ریلوے ٹریک کو نشانہ بنایا جس کے بعد اندرون ملک آنے اور جانیوالی ٹرینوں کو مختلف مقامات پر روک دیا گیا۔دریں اثناء وفاقی وزیر داخلہ احسن اقبال کا کہنا ہے اسلام آباد میں آپریشن عدالتی احکامات پر شروع کیا گیا، سرکاری ٹی وی پر رد عمل دیتے ہوئے کہا کیونکہ عدالتی احکامات کی بجا آوری سے انکار نہیں کرسکتے، انتظامیہ کا فرض ہے عدالتی احکامات پر مکمل عملدرآمد کرے لہٰذا انتظامیہ نے ہر ممکن کوشش کی کہ جان و مال کا نقصان نہ ہو۔ دھرنے والے اتنے سادہ نہیں، ان کے پاس کچھ ایسی چیزیں اور وسائل ہیں جو ریاست کیخلاف استعمال ہوتے ہیں اور اس کو دیکھتے ہوئے اپنی حکمت عملی بنانی ہے۔ دھرنے والوں کے پاس آنسو گیس کے شیل ہیں جو انہوں نے فورسز پر پھینکے، یہ ختم نبوت سے دوستی نہیں دشمنی ہے جس سے قوم کی صفوں میں انتشار پیدا ہو رہا ہے، یہ لوگ بین الاقوامی سازش میں استعما ل ہورہے ہیں، اس وقت پاکستان کے دشمن حلقے خوش ہورہے ہیں۔ حکومت نے پر امن طریقے سے دھرنے کا حل نکالنے کی کوشش کی ہے اور اب بھی دھرنے والوں کیساتھ مذاکرات کیلئے تیار ہیں لیکن ملک میں انتشار پھیلانے میں ایک جماعت ملوث ہورہی ہے۔عوام سے اپیل ہے کسی قسم کی بدامنی کی سازش سے دور رہیں کیونکہ ملک میں انتشار و عدم استحکام کا متحمل نہیں ہوسکتا۔ ختم نبوت کا قانون پہلے سے زیادہ مضبوط ہوگیا ہے اور ایسے میں لوگوں کو عقائد کی بنیاد پر تشدد پر اکسانا درست نہیں۔ اسلام آباد آپریشن لاہور (کرائم رپورٹر،خبر نگار، ایجو کیشن رپورٹر) وفاقی دارالحکومت میں تحریک لبیک یارسول اللہؐ کے مظاہرین کیخلاف آپریشن کے بعد پنجا ب بھر میں مذہبی جماعتوں کے دھرنوں اور پولیس و مظاہرین کے درمیان ہونیوالی جھڑپوں کے بعد ضلعی انتظامیہ نے حالات خراب ہونے پر رینجرز طلب کرلی ۔ پنجاب میں مشتعل مظاہرین کی جانب سے پتھراؤ اورجلاؤ گھیراؤ میں املاک کو نقصان پہنچایا جارہا ہے جس کی وجہ سے حالات خراب ہونے پر لاہور کی ضلعی انتظامیہ نے رینجرز کی اضافی نفری طلب کرلی ہے۔ ڈپٹی کمشنر نے ایڈیشنل سیکرٹری محکمہ داخلہ کو خط لکھا ہے جس میں کہا گیا شہر میں مختلف مقامات پر ہونیوالے احتجاجی مظاہروں اور ریلیوں کو پرامن رکھنے کیلئے رینجرز کی نفری تعینات کی جائے۔ ضلعی انتظامیہ کی جانب سے بھیجی گئی درخواست کمشنر لاہور، سی سی پی او اور ڈی آئی جی آپریشنز کو بھی ارسال کی گئی ہے۔پنجا ب پولیس کوبھی ہائی الرٹ کردیاگیا، شہر کے مختلف علاقوں سے ہزاروں کی تعداد میں تحریک لبیک یا رسول اللہ کے کارکن حرمت رسول پر جان بھی قربان ہے کے نعرے لگاتے ہوئے مال روڈ پر اسمبلی ہال کے باہر دھرنا دے کر بیٹھ گئے ، شاہدرہ چوک سمیت دیگر متعدد مقامات پر پولیس اور مظاہرین کے درمیان جھڑپیں جاری رہیں جس سے علاقہ میدان جنگ بنا رہا، مشتعل مظاہرین کو روکنے کیلئے پولیس کی بھاری نفری موقع پر پہنچ گئی، مشتعل مظاہرین نے شاہدرہ میں تھانہ شاہدرہ پر دھاوا بول دیا ،پولیس اہلکاروں کو تشدد کا نشانہ بنایا جس کے باعث پولیس نے مظاہرین کو منتشر کرنے کیلئے آنسو گیس کی شیلنگ کی ، مظاہرین نے دو موٹرسائیکلوں اور دو گاڑیوں کو بھی آ گ لگا کر جلا دیا ، جھڑپوں کے دوران پولیس افس و اہلکاروں اور شہریوں سمیت 13افراد زخمی ہوئے جبکہ پولیس نے 200سے زائد افراد کو گرفتار کرکے شہر کے مختلف تھانوں میں بند کردیا ، مظاہرین مال روڈ پر حکومت مخالف تقاریر اور نعرے بازی کرتے رہے رات گئے تک یہ سلسلہ جاری رہا ،خارجی راستوں پر خا ر د ا ر تا رلگا کرراستے بند کردیے گئے جس کے بعد شہر میں حالات کشیدہ ہو گئے اور تحریک لبیک کے کارکن سڑکوں پر نکل آئے،شاہدرہ میں مظاہرین نے تھانے پر دھاوا بول دیا اہلکاروں نے تھانے کا مین گیٹ بند کرکے اپنی جانیں بچائیں، مظاہرین نے تھانے کو آگ لگانے کی بھی کوشش کی ، ملتان روڈ پرموہلنوال،چوہنگ، لوہاراں والا کھوہ اور شاہدرہ میں مذہبی جماعت کے کارکنوں نے احتجاج کرتے ہوئے سڑکیں بلاک کر دیں جس کے بعد شہر بھر میں ٹریفک کا نظام مفلوج ہوکر رہ گیا، مظاہرین مال روڈ پر پہنچ گئے اور حکومت کیخلاف نعرے بازی شروع کر دی اس موقع پر مال روڈ پر پولیس کی بھاری نفری موقع پرپہنچ گئی اور مظاہرین کو روکنے اور مزاکرات کرنے کی کوشش کرتے رہے مگر ڈنڈا برادر کارکنوں نے پولیس کی پیش قدمی کو روک دیا اور وہاں سے جانے کو کہا اور پولیس اہلکاروں کو دھکے دینے شروع کر دیے اور نہ جانے کی صورت مین سنگین اقدام اٹھانے کی دھمکی دی جس پر پولیس افسران کی جانب سے نفری کو موقع سے ہٹ کر پنجاب اسمبلی کے احاطے میں جانے کا حکم دیدیا ، دوسری جانب داتا دربار ، شاہدرہ ، شاہدرہ ٹاون ، فیروز پور روڈ ، ملتان روڈ ، داتا درباد ، امامیہ کالونی پھاٹک ، ایک موریہ پل ، بیگم کوٹ چوک ، بھٹہ چوک رائیونڈ ، غازی روڈ چونگی امرسدھو، مال روڈ ، ٹمبر مارکیٹ ، کاہنہ ، گجومتہ ، جگاور چوک ، شاہکام چوک ، والٹن روڈ ، شادیوال چوک ، ٹھوکر نیازبیگ چوک ، مغلپورہ ، ہربنس پورہ ، اچھرہ، فیصل چوک بھی پولیس اور مظاہرین کے درمیان آنکھ مچولی جاری رہی ، ٹھوکر نیاز بیگ چوک میں پولیس نے مشتعل مظاہرین کو منتشر کرنے کیلئے واٹر کینن کا بھی استعمال کیا اور بعض مقامات پر پولیس اور مظاہرین کے درمیان ہاتھا پائی اور پتھراو کیا گیا جھڑپوں کے دوران پولیس افسران و اہلکاروں اور شہریوں سمیت 13افراد زخمی ہو ے جبکہ پولیس نے 200سے زائد افراد کو گرفتار کر لیا ، زخمیوں کو طبی امداد کیلئے ہسپتال منتقل کر دیا گیا، اس موقع پر مشتعل مظاہرین میں مختلف اہم شاہراہوں پر ٹا ئر نذر آتش کیے ، تحریک لبیک یا رسول اللہ کے ہزاروں کارکن اور عہدیداران مال رود پر دھرنا دے کر بیٹھے رہے ۔ لاہور میں میٹرو بس سروس معطل رہی۔ لاہور مظاہرے شیخو پورہ، گوجرانوالہ، سیالکوٹ ،فیصل آباد ،( بیو رو رپورٹس، نمائندگان سے) وفاقی دارالحکومت اسلام آباد اور راولپنڈی کے سنگم فیض آباد میں تحریک لبیک کے دھرنے کیخلاف حکومت کے آپریشن کے بعد پورے ملک کی طرح پنجاب کے متعدد شہروں میں میں بھی آپریشن کیخلاف احتجاجی مظاہرے شروع ہو گئے جس سے سارا نظام درہم برہم ہو کر رہ گیا ۔کالا شاہ کاکو سے نامہ نگار کے مطابق جی ٹی روڈ مریدکے، منوں آباد اور کالا شاہ کاکو کے علاقوں میں بھی ٹائروں کو آگ لگا کر ہر قسم کی ٹریفک روک دی گئی، مظاہرین نے بچوں اور نوجوانوں کے ہاتھوں میں ڈنڈے تھما دیئے جنہوں نے چھوٹی موٹی توڑ پھوڑ کے علاوہ سائیکلوں ، موٹر سائیکلوں اور رکشوں پر سفر کرنیوالے افراد، طلبہ و طالبات اور بزرگوں پر بھی ڈنڈے برسا دیئے۔جگہ جگہ رکاوٹوں کے باعث تعلیمی اداروں میں جانیوالے طلبہ و طالبات اور ملازمین کو گھروں میں واپس آنے کیلئے سخت مشکلات کا سامنا کرنا پڑا۔ ڈنڈا بردار افراد نے کاروباری باری مراکز میں پہنچ کر ہر قسم کا کاروبار بند کرا دیا ۔ پو لیس دونوں تھانوں کو تالے لگا کر بیٹھ گئی جبکہ بعض افسران اور اہلکاروں نے اہم جگہوں پر پہنچ کر مظاہرین کیساتھ یکجہتی کا اظہار کرتے ہوئے انہیں پر امن رہنے کی تلقین کی۔شیخوپورہ سے بیوروپورٹ کے مطابق شیخوپورہ میں ناخوشگوار واقعہ اس وقت پیش آیا جب مقامی ایم این اے میاں جاوید لطیف اپنے ساتھیوں سمیت دھرنا مظاہرین سے مذاکرات کیلئے آئے تو تحریک لبیک کے کارکنوں نے انہیں دھرنا میں آنے سے منع کردیا مگر میا ں جاوید لطیف اور انکے ساتھیوں نے اسرار کیا کہ ہم ٹریفک کی بحالی کیلئے مذاکرات کرنا چاہتے ہیں جس پر مظاہرین نے ان پر حملہ کردیا اور بھگدڑ مچ گئی جس کے نتیجہ میں میاں جاوید لطیف ایم این اے اور انکے 6 ساتھی اعظم بٹ، حاجی مقصود، میاں عقیل، ساجد امین بٹ، ملک عرفان اسلام وغیرہ زخمی ہوگئے تاہم ایک لیگی کونسلر امجد سعید بلوچ کی حالت تشویشناک بتائی جارہی ہے۔ ڈسٹرکٹ بار ایسوسی ایشن شیخوپورہ کے وکلاء نے تحریک لبیک کے شرکاء دھرنا کیخلاف آپریشن اور گرفتاریوں کیخلاف ڈسٹرکٹ بار سے احتجاجی جلوس نکالا جو ضلع کچہری شیخوپورہ سے شروع ہو کر بتی چوک جا کر مرکزی دھرنا میں شریک ہوا ، وکلاء نے حکومت کیخلاف اور تحریک لبیک کے حق میں نعرے بازی کی اس دوران اندرون شہر چلنے والی ٹریفک بھی جام ہو کر رہ گئی ۔علاوہ ازیں ڈسٹرکٹ بار ایسوسی ایشن نے عدالتوں کا مکمل بائیکاٹ بھی کیا ۔ فاروق آباد سے نمائندہ خصوصی کے مطابق تحریک لبیک اور دیگر مذہبی جماعتوں کے احتجاجی جلوس اور دھرنے سے مین لاہور سرگودھا روڈ بندہو گیا ،شہری،سیاسی ،سماجی تنظیموں نے بھر پور شرکت کی جبکہ تمام کاروباری مراکز بندرہے ۔ دھرنے کی قیادت پیر سید مقدس شاہ ،سید تجمل شاہ اور دیگر علماء نے کی، دھرنے کے شرکاء نے نماز ظہر اور نماز عصرکیوبی لنک کینال کے پل پر ہی اداکی۔راستے بند ہونے کی وجہ سے کسی بھی آئل ڈپو سے نہ کوئی گاڑی روانہ ا و ر نہ ہی کوئی گاڑی آسکی جس کی وجہ سے سارا دن تیل کی سپلائی بند رہی،اگر دھرنے کی یہی صورتحال رہی تو پورے ملک میں تیل کی قلت پیدا ہونے کابھی خطرہ ہے۔مریدکے سے نامہ نگار کے مطابق ا دھرناپر پولیس کالاٹھی چارج کی خبر ملک بھر میں پھیلتے ہی مریدکے جی ٹی روڈ پر عاشقان مصطفی کے پروانوں نے سڑک پر ڈیرے ڈال لئے ۔ مظا ہر ین نے نماز ظہر،عصر اور مغرب بھی جی ٹی وڈ پر ادا کی،احتجاجی مظاہرین نے روڈ پر لائٹس کا اہتمام کر کے سڑک پر پنڈال سجا رکھے ہیں ،دھر نے کے شرکاء میں مشروبات اور کھانا بھی تقسیم کیا جاتا رہا، مقررین نے مقامی وزیر رانا تنویر حسین سے مستعفی ہونے کا مطالبہ کیا ۔ ننکانہ صا حب سے نمائندہ خصوصی کے مطابق لبیک یارسول اللہ، سنی یوتھ فورس سمیت دیگر مذہبی جماعتوں کے زیر اہتمام اسلام آباد دھرنے پر جاری آپریشن کے دوران طاہر شہید چوک (مانانوالہ پھاٹک) اور ننکانہ شاہکوٹ روڈ پر احتجاجی دھرنا دیا گیا اور مذکورہ روڈز کو ٹریفک کیلئے مکمل جام کردیا گیا ، مظاہرین نے ہاتھوں میں ڈنڈے بھی اٹھا رکھے تھے ، مظاہرین کیساتھ اظہار یکجہتی کیلئے وکلاء کی بھی کثیر تعداد موقعہ پر پہنچ گئی ، شہر بھر میں انٹرنیٹ کی سروس بند رہی ،جس سے دفتری معاملات اور کاروباری حضرات کو شدید مشکلات کا سامنا کرنا پڑا جبکہ کیبل آپریٹرز کی طرف سے نیوز چینلز بھی بند کر رکھے تھے ، جگہ جگہ دھرنوں اور مظاہروں کے باعث شہر میں ٹریفک جام رہا اورگاڑیوں کی لمبی لمبی لائیں لگ گئیں ، مریضوں کو ہسپتال پہنچانے میں شدید مشکلات کا سامنا کرنا پڑاجبکہ اکثر باراتیں بھی روڈ بلاک ہونے کے باعث اپنی منزل کو نہ پہنچ سکیں ۔نارنگ منڈی سے نامہ نگار کے مطابق شہر وگردونواح میں مذہبی تنظیموں،انجمن تاجران ا ورسماجی تنظیموں کے ہزاروں افرادنے حکومت کیخلاف زبردست احتجاجی مظاہرہ کیا اور پورے شہر میں جگہ جگہ ریلیاں نکالی گئیں تمام کاروباری ادارے احتجاجاً دن بھربندرہے اور بڑی تعداد میں لوگوں نے گجرچوک پر دھرنا دیا کالاخطائی روڈ پر ٹائر جلاکر ٹریفک بند کردی گئی ۔شیخوپورہ سے بیوروپورٹ کے مطابق فیروز والہ میں ریلوے پھاٹک کو بند کرکے احتجاجی مظاہرہ کیا جارہا ہے جس کی وجہ سے لاہور سے،گوجرانوالہ جانیوالا ٹریک ٹریفک کیلئے معطل جبکہ لاہور فیصل آباد ،کراچی اور دیگر شہروں میں جانیوالی ٹرینوں کو مختلف اسٹیشنوں پر روک دیاگیا ،شہر شیخوپورہ میں ہونیوالے احتجاجی مظاہرہ کی وجہ سے بتی چوک میں ٹریفک جام ہوگئی جس سے فیصل آباد، سر گو د ھا ،گوجرانوالہ اورلاہور سمیت دیگر مختلف اضلاع کو جانیوالی ٹریفک مکمل طور پر معطل ہوگئی ، ڈنڈہ برداروں کی جانب سے حکومت کیخلاف شد ید نعرہ بازی بھی کی جاری رہی ہے اورسینکڑوں مشتعل مظاہرین کی جانب سے شہر بھر کی دکانوں اورمارکیٹوں کو بند کروادیا گیا تاہم مظاہرین کو روکنے کیلئے پولیس نے کوئی اقدام نہ اٹھایا، مسافر رل کر رہ گئے ، انہیں خواتین اور بچوں کے ہمراہ میلوں سفرپیدل طے کرنا پڑا، مگر رات گئے تک یہ دھرنا ختم نہ ہوسکا ، تلونڈی سے نامہ مہ نگار کے مطابق فیض آباد آپریشن کے بعد تحریک لبیک کے کارکن سڑکوں پر نکل آئے اورقصور دیپالپور روڑ ٹریفک کیلئے مکمل طور پر بندکر دیا ۔ ڈنڈا بردار مظاہرین نے حکومت کیخلاف شدید نعرے بازی کی ، گاڑیوں کی لمبی لمبی قطاریں لگ گئی راہگیروں کو شدید مشکلات کا سامنا کرنا پڑا تاہم مقامی پولیس کے مظاہرین سے مذکرات کے بعد روڑ کو ٹریفک کے لئے کھول دیا گیا۔سانگلاہل سے تحصیل رپورٹر کے مطابق سانگلاہل میں تحریک لبیک اور دیگر مذیبی تنظیموں نے احتجاجی ریلی نکالی اور رضا چوک میں احتجاجی دھرنا دیا جو رات گئے تک جاری رہا، جڑانوالہ سے سٹی رپورٹر کے مطابق تحریک لبیک کے اسلام آ باد دھرنا پر تشدد اور انتقا می کا رروائیوں کیخلا ف مختلف دینی جما عتو ں نے پر یس کلب کے با ہر احتجاج کیا جس میں کا رکنو ں کی پکڑ دکڑ اور علما کیخلا ف کا رروائیو ں کی شد ید مذمت کی گئی ۔ چونیاں سے نامہ نگار کے مطابق تحریک لبیک چونیاں کی طرف سے اسلام آباد دھرنے کی حمایت میں چونیاں روڈ پر احتجاج کرتے ہوئے حکومت کیخلاف نعرہ بازی کی گئی اور مطالبہ کیاگیا کہ وزیر قانون کو زاہد حامد کو فوری طور پر برطرف کیا جائے اور اس کے پیچھے محرکات کا بھی سراغ لگایا جائے ۔اب حکومت ٹھہرنا مشکل ہو چکا ہے ۔ صفدرآباد سے تحصیل رپورٹر کے مطابق اسلام آبا ددھرنا کیخلاف کا ر ر و ا ئی پر لبیک یا رسول اللہ صفدرآباد کے کارکن باہر نکل آئے اور میلاد چوک میں احتجاجی مظاہرہ کیا۔جبکہ مذہبی تنظیموں کی طرف سے آج شٹر ڈ ا ؤ ن ہڑتال کا اعلان کیا ہے کمالیہ سے نمائندہ پاکستان کے مطابق سنی تحریک کمالیہ اور جماعت اہلسنت کے زیر اہتمام احتجاجی جلوس اور دھرنا دیا گیا ، شہر کے مختلف سرکاری اور پرائیویٹ سکولوں کو چھٹی کروادی گئی۔ مرکزی انجمن تاجران کمالیہ کی اپیل پر کمالیہ میں مکمل شٹر ڈاؤن ہڑتال کی گئی۔ عوام لیگ پاکستان نے بھی اسلام آباد دھرنا کی حمایت کا اعلان کردیا ۔احتجاجی دھرنا سے کمالیہ چیچہ وطنی اور فیصل آباد روڈ ٹریفک معطل رہی۔ گوجرہ سے نما ئندہ خصوصی کے مطابق احتجاجی ریلی اوردھرنے میں دیگرتنظیمات اہلسنت تنظیموں کے قائدین نے بھی شرکت کی اور کہا مطالبات منظور ہونے تک دھرناجاری رہے گا ۔شورکوٹ نمائندہ خصوصی کے مطابق لبیک یا رسول اللہ کے کارکنوں کا تحصیل چوک میں جھنگ ملتان روڈ بلاک کر احتجاجی مظاہرہ کیا کیا ،شدید نعرہ بازی کی۔حافظ آباد سے نمائندہ پاکستان کے مطابق نواحی گاؤں ٹھٹھی بہلول پور کے قریب مظاہرین پر پولیس کی مبینہ فائرنگ سے ایک شخص جاں بحق، چار شدید زخمی ہوئے گئے جبکہ فائرنگ کے بعد پولیس جائے وقوعہ سے غائب ہوگئی۔ مظاہرین کئی گھنٹے تک جاں بحق ہونیوالی نعش رکھ کر پولیس اور حکومت کیخلاف سخت نعرہ بازی کرتے رہے،فائرنگ سے جاں بحق اور زخمیوں کی شناخت ابوسفیان ولد سیف اﷲ ،جہانگیر، ظہور احمد، سرفرازاور منظور احمد کے نام سے ہوئی ہے ۔لاش اور زخمی الائیڈ ہسپتال فیصل آباد ریفر کردیا گیا۔ وزیرآباد سے نا مہ نگار کے مطابق تحریک لبیک ،جماعت اہلسنت کی جملہ تنظیمات اورانجمن طلباء اسلا م کے زیراہتمام فیض آباددھرنے کے شرکاء پر پولیس تشدد کے خلاف ریلی نکالی گئی۔گوجرنوالہ سے بیورو رپورٹ کے مطابق جماعت اہلسنت، انجمن طلباء اسلام اور مصطفائی تحریک کے زیر اہتمام سیالکوٹ روڈ فتومنڈ سے ریلی نکالی گئی ، سمبڑیال سے نمائندہ پاکستان کے مطابق فیض آباد اسلام آباد دھرنا مظاہرین پر آپریشن کیخلاف مذہبی جماعتوں سمیت وکلاء نے چوک موڑ سمبڑیال پر سیالکوٹ وزیرآباد روڈ ،ڈسکہ روڈ ،ایئرپورٹ بند کر کے اجتماعی مظاہرہ کیا،جس میں مذہبی جماعتوں اوروکلاء برادری نے بھرپور شرکت کی جس سے سیالکوٹ وزیرآباد روڈ ، ڈسکہ روڈ ،ایئرپورٹ روڈ مکمل طورپر بند ہوگئے زندگی مفلوج ہو کر رہ گئی اس موقع پر مظاہرین حکومت اورپیمرا کیخلاف نعرے بازی کرتے رہے،جامکے چٹھہ سے نمائندہ پاکستان کے مطابق امیرتحریک لبیک خادم حسین رضوی سے اظہار یکجہتی کیلئے احتجاجی ریلی نکالی گئی جومرکزی جامع مسجد غوثیہ رضویہ سے شروع ہو کر میلاد مصطفی چوک مین بازار ،یارسول اللہ چوک ،ریلوے پھاٹک سے ہوتی ہوئی بس اسٹنڈ جامکے چٹھہ میں اختتام پذیر ہوئی،سوہدرہ سے نامہ نگار کے مطابق لبیک یا رسول اللہؐ کی حمایت میں سوہدرہ اڈا سے ایک ریلی نکالی گئی، جو مختلف چوکوں ، سرکلر روڈ، محلہ چوہدریاں اور مین بازار سے ہوتی ہوئی سوہدرہ اڈا پر ہی اختتام پذیر ہوئی۔ اس موقع پر تھانہ سوہدرہ کی بھاری نفری بھی ریلی کے ہمراہ تھی۔ نمائندہ پنڈی بھٹیاں کے مطابق اسلام آبادفیض آباد دھرناکو ختم کرانے کی کاروائی پر پنڈی بھٹیاں موٹر وے پر ٹھٹھی بہلول پورکے قریب دھرناسے موٹر وے بلاک کر دی، پولیس نے ریلی اور دھرنا ختم کرانے کی کوشش کی مگر دھرناختم کرانے کی کوشش کامیاب نہ ہو سکی دھرنے والوں کا مطالبہ تھا وزیراعلیٰ شہباز شریف اور وزیر قانون رانا ثناء اللہ کیخلاف ایف آئی آر درج کی جائے ۔نوشہر ہ ورکاں سے نمائندہ خصوصی کے مطابق دھرنا شرکا پر حکومتی آپریشن کی اطلاع ملتے ہی تحریک لبیک ،مصطفائی تحریک انجمن طلباء اسلام اور دیگر سنی تنظیموں کے قائدین اور کارکنان سمیت لوگوں کی بڑی تعداد تھانہ چوک پہنچ گئی اور دھرنا دیکر تھانہ چوک بند کر دیا شہر کے مرکزی چوک میں دھرنا سے ٹریفک کا نظام معطل ہو گیا مظاہرین نے حکومت کیخلاف شدید نعرہ بازی کی۔سیالکوٹ سے بیورورپورٹ کے مطابق جانشین شیخ الحدیث صاحبزادہ حامد رضا نے اسلام آباد فیض آباد ریلی کے حمایت میں نکالی گئی ۔سکھیکی سے نمائندہ خصوصی کے مطابق اسلام آباد د ھر نے کیخلاف پولیس کے ایکشن کیخلاف مشتعل لوگ احتجاج کر رہے ہیں ، مکمل ہڑتال اورلاہورسرگودھا روڈ پر دریاں بچھا کر دھرنا جاری ہے ٹریفک مکمل طور پر بند ہے ، گورنمنٹ راشد منہاس ہائی سکول کے طلباء نے بھی سکول سے نکل کر سرگودھا روڈ پر احتجاجی دھرنا دیا ۔ گکھڑ منڈ ی،ڈسکہ،کامونکے میں بھی فیض آباد دھرنے کے شرکاء کیخلاف آپریشن کی اطلاع ملتے ہی تحریک کے کارکن سڑکوں پر نکل آئے جی ٹی روڈ پر ٹریفک بلاک کر دی۔اس دوران پولیس کی گاڑی مظاہرین کے ہتھے چڑھ گئی اور مظاہرین گاڑی پر ڈنڈے برسانے کے علاوہ ڈنڈے مار کر ایک پولیس ملازم کو شدید زخمی کر دیا ۔نوشہر ہ ورکاں،بڈیانہ قصور،پتوکی میں مشتعل مظاہرین نے سات پولیس افسران کو زخمی کر دیا۔پولیس نے پتوکی سے25افراد کو گرفتار کرکے نامعلوم مقام پر منتقل کر دیا۔رات گئے تک احتجاجی مظاہروں کا سلسلہ جاری رہا۔ مظاہرے</TEXT>
