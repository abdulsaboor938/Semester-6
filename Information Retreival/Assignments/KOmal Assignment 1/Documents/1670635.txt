<DOCNO>1670635</DOCNO>
<HL>لاہور، فیصل آباد، سیالکوٹ، گجرات سمیت کئی شہروں میں مظاہرے، دھرنے، لاٹھی چارج، تھانوں پر حملے، رینجرزتعینات</HL>
<AUTHOR>نوائے وقت</AUTHOR>
<DATELINE> Pakistan 2017-11-26 05:33:01+05</DATELINE>
<TEXT>لاہور (خصوصی رپورٹر+ سٹاف رپورٹر+ اپنے نامہ نگار سے+ سپیشل رپورٹر+ نامہ نگاران) اسلام آباد میں دھرنا دینے والی مذہبی جماعت کے خلاف آپریشن کے آغاز میں صوبائی دارالحکومت کے مختلف علاقوں میں احتجاج شروع ہوگیا۔ دکانیں‘ مارکیٹیں‘ سکول بند ہوگئے۔ مظاہرین کی بڑی تعداد سڑکوں پر نکل آئی اور ٹائر جلا کر سڑکیں آمدورفت کیلئے بند کردیں۔ مشتعل مظاہرین نے تھانہ شاہدرہ پر حملہ کردیا اور متعدد گاڑیاں جلا دیں جبکہ مظاہرین اور پولیس میں ہونے والی جھڑپوں میں متعدد افراد زخمی ہوگئے۔ جھڑپوں کے بعد شہر سے پولیس غائب ہوگئی۔ مغل پورہ‘ باغبانپورہ‘ داروغہ والا‘ والٹن‘ راوی روڈ‘ شاہدرہ ودیگر علاقوں میں صبح سے ہونے والے احتجاج کے بعد ہزاروں مظاہرین پنجاب اسمبلی کے باہر پہنچ گئے اور دھرنا دیدیا۔ شہر میں سڑکیں اور گلیاں سنسان ہوگئیں اور شہری گھروں میں محصور ہوکر رہ گئے۔ شہر میں رینجر کو طلب کرلیا گیا ہے۔ ہسپتالوں میں بھی ایمرجنسی نافذ کردی گئی ہے جبکہ مظاہرین نے شہر کے داخلی وخارجی راستوں کو بھی بند کردیا ہے۔ مظاہروں کے باعث موٹروے سمیت متعدد ٹرینیں بھی بند کر دی گئیں۔ اسلام آباد آپریشن کی خبر جنگل کی آگ کی طرح پورے ملک میں پھیل گئی جس کے بعد کراچی، لاہور‘ فیصل آباد‘ جھنگ‘ پنڈی بھٹیاں‘ اٹک‘ میانوالی‘ ملتان‘ شیخوپورہ‘ مریدکے سمیت لگ بھگ تمام اضلاع میں مظاہرین سڑکوں پر نکل آئے۔ لاہور شہر کی اکثر وبیشتر معروف شاہراہوں پر مدرسوں کے طالب علم علماء کرام کی قیادت میں احتجاج کے لئے نکل آئے۔ مال روڈ پر ڈاکٹر آصف جلالی کی قیادت میں ہزاروں افراد نے پنجاب اسمبلی کے سامنے دھرنا دے دیا۔ مذہبی جماعتوں کے کارکنوں کی جانب سے مظاہروں کے ساتھ ساتھ وکلاء کی بڑی تعداد نے بھی پرامن جلوس نکالا‘مظاہرین نے ایوان عدل‘ ہائی کورٹ سے مارچ کیا اور فیصل چوک پنجاب اسمبلی کے باہر جمع ہوگئے اور نعرے بازی کی۔ وکلاء نے تحفظ ناموس رسالتؐ کے لیے نعرے لگائے اور حکومت سے مستعفی ہونے کا مطالبہ کیا۔ وکلاء نے تقریباً ایک گھنٹے تک فیصل چوک میں دھرنا دیا اور اس کے بعد پرامن طور پر منتشر ہوگئے جبکہ چند وکلاء مذہبی جماعتوں کے مظاہرین کے ساتھ مل کر فیصل چوک میں بیٹھے رہے۔ داتا دربار کو بھی سکیورٹی کے پیش نظر بند کردیا گیا۔ ڈسکہ میں بھی مظاہرین نے اسلام آباد انتظامیہ کی جانب سے دھرنے کے شرکاء پر کارروائی کے خلاف احتجاجاً ریلی نکالی جبکہ رینالہ خورد میں مظاہرین نے نیشنل ہائی وے ٹریفک کے لئے بند کردی جس کے باعث لوگوں کو شدید پریشانی کا سامنا کرنا پڑ رہا ہے۔ سیالکوٹ میں بھی چند مظاہرین نے احتجاج کیا جہاں سمبڑیال میں ٹائر جلا کر سڑک بلاک کر دی گئی تاہم پولیس کی نفری نے موقع پر پہنچ کر مظاہرین کو پرامن طور پر منتشر کردیا۔ کراچی کے مختلف علاقوں میں مظاہرین سڑکوں پر نکل آئے اور ان کی جانب سے شدید نعرے بازی کی گئی۔ نمائش چورنگی پر دھرنے کے شرکاء نے ایم اے جناح روڈ پر رکاوٹیں کھڑی کرکے سڑک ٹریفک کیلئے بند کردی۔ مشتعل افراد نے احتجاج کرتے ہوئے مختلف علاقوں میں کاروبار بند کرا دیا۔ جھنگ سے نامہ نگار کے مطابق تحریک لبیک جھنگ کی جانب سے فیض آباد دھرنا شرکاء کی حمایت میں ریلی و دھرنا مسلم لیگ ن کے ایم این اے حلقہ 89شیخ محمد اکرم اور ایم پی اے پی پی 78مسرور نواز کی شرکت، شرکاء سے اظہار یکجہتی کیا۔ پرانی عیدگاہ سے مولانا عاطف رمضان سیالوی کی قیادت میں احتجاجی ریلی نکالی گئی ریلی مختلف راستوں کھتیانوالہ بازار، پھولوں والاچوک، دھجی روڈ سے ہوتی ہوئی فوارہ چوک پر پہنچی۔ گجرات سے نامہ نگار کے مطابق دھرنا کے شرکاء پر پولیس کے دھاوا کے بعد علماء کی جانب سے گجرات کی مساجد میں اعلانات کرکے لوگوں کو جی ٹی ایس چوک میں احتجاج کیلئے پہنچنے کی کال دی۔ لوگوں پر پولیس، ایلیٹ فورس کا لاٹھی چارج، آنسو گیس کا بے دریغ استعمال کیا گیا، مظاہرین کی جانب سے پتھرائو کئی زخمی ہو گئے، پولیس نے 30کے قریب مظاہرین کو حراست میں لے لیا۔ بھلوال سے نامہ نگار کے مطابق بھلوال میں بھی ریلیاں نکالی گئیں۔ پولیس نے 17افراد کو گرفتار کر لیا۔ علامہ عامر اسلم ساہی قادری نے ریلی نکالنے کا اعلان کیا۔ بھکر سے نامہ نگار کے مطابق آپریشن کے خلاف سنی تنظیموں نے بھکر کے مختلف علاقوں میں احتجاجی مظاہرے کئے۔ مقررین مولانا عبداللہ قریشی، اصغر نورانی، محمد قاسم باروی، محمد بخش و دیگر کی جانب سے حکومتی اقدامات کی پرزور مذمت کی گئی۔ گوجرہ سے نامہ نگار کے مطابق آپریشن کیخلاف شہر میں ریلیاں اور ملکانوالہ چوک میں شدید احتجاج کیا گیا۔ ریلیاں مختلف بازاروں سے ہوتی ہوئی ملکانوالہ چوک پہنچیں جہاں دھرنا دیا گیا۔ کمالیہ سے نامہ نگار کے مطابق احتجاجی جلوس نکالا گیا، تھانہ چوک کمالیہ میں احتجاجی دھرنا دیا گیا۔ شہر کے مختلف سرکاری اور پرائیویٹ سکولوں کو چھٹی کروادی گئی۔ مرکزی انجمن تاجران کمالیہ کی اپیل پر کمالیہ میں مکمل شٹر ڈائون ہڑتال کی گئی۔ مولانا محمد صادق سیالوی ، کرم علی سیدی، مولانا منظور اللطیف قمر قادری ، جنرل سیکرٹری انجمن تاجران کلیم اللہ طور، صدر بار ایسوسی ایشن کمالیہ مہر یٰسین کی قیادت میں ہزاروں افراد نے اسلام آباد میں دھرنے کے شرکاء پر تشدد کیخلاف احتجاجی دھرنا دیا۔ بصیرپور سے نامہ نگار کے مطابق علماء پرتشددکے خلاف احتجاجی ریلی نکالی گئی قیادت ممتازعلمائے دین مولانامحمد احمد فریدی، مولانا مسعود احمد فریدی ،میونسپل کمیٹی بصیرپورکے ڈپٹی اپوزیشن لیڈر میاں فیاض احمد فوجدار،کونسلر میاں افتخار احمد چھچھر ،شیخ شبیر احمد، مولانا محمد احمد شاکر اور دیگر رہنمائوں نے کی۔ جوہر آباد سے نامہ نگار کے مطابق ڈسٹرکٹ بار ایسوسی ایشن جوہر آباد کے وکلاء نے پنجاب بار کونسل کی کال پر بار روم میں ختم نبوت قانون میں تبدیلی کیخلاف احتجاج کیا۔ شورکوٹ سے نامہ نگار کے مطابق تحصیل چوک میں جھنگ ملتان روڈ بلاک کر احتجاجی مظاہرہ کیا گیا جس کی قیادت مہتمم مدرسہ جامعہ سلطانیہ شورکوٹ مفتی نصیرالدین نصیر‘ علامہ ارشد قادری‘ پیر ذیشان شاہ ہاشمی‘ پیر طاہر شاہ بخاری‘ ڈاکٹر ریاض سیفی‘ علامہ دلاور حسین وادری‘ چوہدری محمد اشرف نے کی۔ موسیٰ خیل سے نامہ نگار کے مطابق آپریشن کی اطلاع ملتے ہی ضلع بھر میںمذہبی راہنمائوں علمائے کرام کی قیادت میں احتجاج کاروبار زندگی ٹھپ ہو گیا۔ صاحبزادہ عبدالمالک قاری فیض چشتی ،مولانا منظور سیالوی اور دیگر نے قیادت کی۔ منکیرہ سے نامہ نگار کے مطابق احتجاجی ریلی اور دھرنے کی قیادت صاحبزادہ مسرورالحسن ،مولانا مفتی محمد موسی طاہر، مولانا مفتی محمد حیات قریشی ،مولانا اختر رضا رضوی نے کی۔ کندیاں سے نامہ نگار کے مطابق آپریشن اور کارکنوںپر پولیس تشدد کے خلا ف انجمن تاجران، جماعت اہلسنت اور شہر کی دیگر تنظیوں کے زیر اہتمام احتجاجی ریلی نکالی اور المعصوم چوک پردھرنا دیا۔ مظاہرین نے ڈیرہ چشمہ روڈ بلاک کردیا۔ کمرمشانی سے نمائندہ نوائے وقت کے مطابق آپریشن کے خلاف علاقے میں سخت کشیدگی پائی جاتی ہے۔ علامہ اشتیاق حسین، عیسیٰ خیل سے صاحبزادہ صفی اللہ صاحب بھوروی، کمرمشانی سے علمائے کرام کی قیادت میں جلوس اور ریلیاں نکالی گئیں۔ منڈی بہاوالدین سے نامہ نگار کے مطابق جگہ جگہ ٹائرجلا کر راستے بند کر دیئے گئے۔ کھاریاں،جہلم، سرگودھا،گجرات، لاہور اور راولپنڈی جانے والی تمام سڑکیں بلاک ہوگئیں۔ سیالکوٹ سے نامہ نگار کے مطابق آپریشن کے خلاف سیالکوٹ میں بھی مختلف مذہبی و سیاسی تنظیموں اور وکلاء نے احتجاج کیا اور دھرنا دیا۔ پاک پتن سے نامہ نگار کے مطابق پریس کلب سے لے کر نگینہ چوک تک ریلی نکال کر نگینہ چوک میں دھرنا دیا، مظاہرین نے حکومت کے خلاف شدید نعرے بازی کی۔ نارووال سے نامہ نگار کے مطابق آپریشن شروع ہوتے ہی نارووال اور اس کے گردنواح میں مختلف دینی تنظیموں نے چوک ظفروال بائی پاس اور اطلاع کے مطابق قلعہ احمد آباد میں پرامن احتجاجی مظاہرے کیے گئے۔ پولیس نے وفاقی وزیر داخلہ احسن اقبال چوہدری کے گھر کے باہر خار دار تاریں لگا کر مکمل طورپر سیل کر دیا۔ ستراہ سے نامہ نگار کے مطابق تحصیل بھر کی مذہبی جماعتوں کے زیراہتمام احتجاجی جلوس نکالاگیااحتجاجی جلوس دارالعلوم نقشبندیہ کالج روڈ سے شروع ہوکر شہر کی اہم شاہراہوں میلاد چوک‘ کچہری چوک‘بینک روڈ سے ہوتا ہوا لاری اڈا پہنچا۔ ڈسکہ سے نامہ نگار،نمائندہ خصوصی کے مطابق تحریک لبیک کے ساتھ اظہار یکجہتی کے لیئے ڈسکہ کی مذہبی اور سیاسی جماعتوں نے احتجاجی جلوس نکالا اور دھرنا دیا، مین جی ٹی روڈ بند ہونے سے مسافروں کو مشکلات کا سامنا کرنا پڑا۔ عارفوالا سے نامہ نگار کے مطابق عارفوالا میں شدید احتجاج کیا گیا۔ کشمیر چوک میں دھرنا دیا گیا۔ بھیرہ سے نامہ نگار کے مطابق انٹرچینج بھیرہ سے موٹر وے دونوں اطراف سے بند کر دی گئی جس کے باعث سینکڑوں مسافر شدید مشکلات کا شکار ہو گئے۔ ساہیوال سے نمائندہ نوائے وقت کے مطابق آپریشن کے خلاف تحریک لبیک ساہیوال کے رہنمائوں امام بخش اور حاجی شوکت وحید کی قیادت میں ریلی نکالی گئی۔ کارکنوں نے فیض آباد آپریشن کے خلاف ساہیوال عارفوالہ روڈ پر ٹریفک جام کر نے کی کوشش کی لیکن پولیس نے ناکام بنا دی اور مظاہرے کی قیادت کر نے والے صدر تحریک لبیک کمیر کے صدر آصف بھٹی کو گرفتار کر لیا۔ حجرہ شاہ مقیم سے نمائندہ نوائے وقت کے مطابق شہر بھر کی مذہبی تنظیموں سمیت سینکڑوں شہریوں نے جی ٹی روڈ پر دھرنا دیا۔ دیپالپور قصور روڈ پر شدید احتجاج کئی گھنٹے ٹریفک بلاک رہی۔ اوکاڑہ سے نامہ نگار کے مطابق اوکاڑہ میں بھی ملک کے دیگر حصوں کی طرح تحریک لبیک کے رہنما صاحبزادہ فضل الرحمن کی قیادت میں نیشنل ہائی وے پر دھرنا دیا گیا۔ پیرمحل سے نامہ نگار کے مطابق پیرمحل میں ایک بڑی احتجاجی ریلی نکالی گئی۔ ریلی شہر کے وسطی اللہ والا چوک پہنچی۔ حاصل پور سے نامہ نگار کے مطابق آپریشن کیخلاف مذہبی تنظیموں کے زیر اہتمام احتجاجی ریلی نکالی گئی ۔ جسکی قیادت حافظ بشیر احمد فردوسی منیر احمد سعیدی ارشد گورایا ملک عبدالغفار سعیدی حاجی محمد افضل دھرالہ رفیق قادری اور دیگر نے کی۔ رینالہ خورد سے نمائندہ خصوصی کے مطابق آپریشن کیخلاف کارکنوں نے احتجاج کیا اور روڈ بلاک کر دی شدید نعرے بازی کی جس پر پولیس بھی موقع پر پہنچ گئی اور مظاہریں کو منتشر کرنے کے لئے شیلنگ کی جس کے جواب میں مظاہرین نے پولیس اور انتظامیہ پر پتھراؤ کیا جس سے ڈی ایس پی انعام الحق چوہدری کا سر پھٹ گیا جبکہ اسسٹنٹ کمشنر عامر رضا کا پاؤں اور ان کے گن مین عون کی کلائی پر چوٹ آئی۔ ملکہ ہانس سے نامہ نگار کے مطابق تحریک لبیک کے احتجاج کے سلسلہ میں نورپور اور ملکہ ہانس میں مقامی مذہبی جماعتوں کی جانب سے احتجاجی ریلی نکالی گئی۔ چیچہ وطنی کے مطابق آپریشن کے خلاف تحریک لبیک اور سُنی تنظیمات کے زیر اہتمام ریلی مرکزی نور المساجد سے نکالی گئی۔ قیادت مفتی ظہیر الدین بابر نے کی۔ پاکپتن سے نمائندہ نوائے وقت کے مطابق آپریشن کے خلاف شدید احتجاج اور ریلیاں نکالنے کا سلسلہ جاری رہا۔ ریلی کے شرکاء نے نگینہ چوک میں دھرنا بھی دیا۔ ٹوبہ ٹیک سنگھ سے نامہ نگار ک مطابق جھنگ روڈ پر شہدا چوک میں مظاہرین کے دھرنے کے باعث ٹریفک بری طرح متاثر ہوئی جبکہ ریلی اور دھرنے کی قیادت تنظیم العلماء اہلسنت و جماعت کے رہنما صاحبزادہ منعم حسنین صدیقی نے کی۔ تنظیم العلماء اہل سنت کے زیر اہتمام احتجاجی ریلی دارالعلوم کریمیہ رضویہ سے نکالی گئی۔ میانوالی سے نامہ نگار کے مطابق میانوالی میں بھی اہلسنت کے ہزاروں افراد جہاز چوک پہنچ گئے اور چوک سے جانے والے تمام راستے بلاک کر دیئے۔ ظفروال سے نمائندہ نوائے وقت کے مطابق آپریشن کے خلاف احتجاجی ریلی نکالی گئی۔ ریلی کے شرکاء نے نارووال روڈ۔ سیالکوٹ روڈ۔جنڈیالہ روڈاورشکرگڑھ روڈکو بند کردیئے۔ ترگ سے نامہ نگار کے مطابق مظاہرین سے اظہار یکجہتی کیلئے مقامی مذہبی رہنما صاحبزادہ محمد علائو الدین چشتی کی زیرقیادت ڈیڑھ سو سے زائد افراد پر مشتمل ریلی کا انعقاد ہوا۔ قیادت ڈاکٹر حسن محمود نے کی۔ کوئٹہ میں تنظیمات اہلسنت کے پلیٹ فارم سے مختلف مذہبی تنظیموں نے کوئٹہ کے ہاکی چوک پر مشتر کہ دھرنا دے دیا، مظاہرین نے مطالبہ کیا کہ اسلام آباد میں آپریشن کو جلد از جلد ختم کیا جائے یہ آپریشن امن و امان کی صوتحال کو مزید خراب کر نے اور ختم نبوت کی آواز کو بلند کرنیوالوں کو خاموش کروانے کے لئے کیا جارہا ہے۔ سوہدرہ سے نامہ نگار کے مطابق جماعت اہلسنت سوہدرہ کے زیر اہتمام سوہدرہ اڈا سے ایک ریلی نکالی گئی۔ پسرورسے نامہ نگار کے مطابق پسرور، بڈیانہ، چوبارہ اور کوٹلی باوا فقیر چند میں مظاہرین سڑکوں پر نکل آئے ٹائر جلا کر ٹریفک بند کر دی حکومت کے خلاف نعرے بازی،وفاقی وزرا زاہد حامد،احسن اقبال اور صوبائی وزیر رانا ثنا اللہ کے خلاف نعرے لگائے، حکومت سے مستعفی ہونے کا مطالبہ کیا۔ مظاہرین نے پسرور کچہری میں دھرنا دیا اور حکومت کے خلاف شدید نعرے بازی کی۔ فیصل آباد سے نمائندہ خصوصی کے مطابق پاکستان عوامی تحریک کے ضلعی جنرل سیکرٹری میاں کاشف محمود ، میڈیا ایڈوائزر ملک سرفراز قادری کی قیادت میں سینکڑوں کارکنوں نے چشتیہ چوک، سرگودھا روڈ، ضلع کونسل چوک ، چوک گھنٹہ گھر میں منعقد ہونے والے تحریک لبیک یارسول اللہؐ فیض آباد دھرنے پر ہونے والے دھرنوں میں شرکت کی۔ اس موقع پر ہزاروں لوگوں سے خطاب کرتے ہوئے میاں کاشف محمود اورملک سرفراز قادری نے کہا کہ حکومت کے دن گنے جاچکے ہیں۔ اہلسنت وجماعت پاکستان فیصل آباد کے کارکنان نے ضلع کونسل مذہبی جماعتوں کی طرف سے سامراجی حکمرانوں کے خلاف دیئے گئے دھرنے میں کثیر تعداد میں شرکت کی ۔ اس موقع پر ملک ارشد جاوید اعوان نے کہا کہ ہم ختم نبوتؐ پر اپنا خاندان اوراپنے آپ کو شہید کروانے کے لیے تیار ہیں۔ گجرات سے نامہ نگار کے مطابق کھاریاں میں تحریک لبیک کے کارکنوں سے جی ٹی روڈ خالی کروانے کیلئے پولیس نے آنسو گیس کا بے دریغ استعمال کیا جس پر مشتعل مظاہرین نے تھانے کا گھیرائو کرتے ہوئے تھانہ کے اندر داخل ہو کر فرنٹ ڈیسک دفتر اور ایس ایچ او کے کمرے میں موجود فرنیچر، کھڑکیاں، دروازے توڑ ڈالے جبکہ احاطہ میں کھڑی گاڑی اور موٹر سائیکلوں کو آگ لگا دی بعدازاں کھاریاں کے تاجر ، وکلاء برادری بھی شامل ہو گئے۔ چشتیاں سے نامہ نگار کے مطابق چشتیاں کے چو ک فوارہ پر بھی لبیک یارسول اللہ تنظیم کے کارکنوں نے احتجاجی دھرنا دیا۔ نوشہرہ وادی سون سے نامہ نگار کے مطابق وادی سون کے مرکزی شہر نوشہرہ میں بھی احتجاجی ریلی نکالی گئی۔ ریلی مین بازار سے ہوتی ہوئی تکبیر چوک پر اختتام پذیر ہوئی۔ کمیر سے نامہ نگار کے مطابق تحریک لبیک کے کارکنوں نے اڈہ کمیر پر احتجاج کے دوران مبینہ طور پر پتھرائو کیا اور لاٹھیاں چلا دی گئیں جس سے ایس ایچ او معمولی زخمی ہو گئے۔ فیصل آباد میں بھی مختلف مقامات پر احتجاجی ریلیاں جلوس اور دھرنے دیئے گئے جس میں ہزاروں غیور مسلمانوں نے شرکت کی ضلع کونسل چوک میں احتجاجی دھرنے سے خطاب کرتے ہوئے تحریک لبیک یا رسول اللہؐ کے صوبائی رہنما مفتی اشفاق باجوہ نے کہا سینوں پر گولیاں کھا کر بھی لبیک یا رسول اللہؐ کا نعرہ بلند کر دیا کہ وطن عزیز لبرل ازم نہیں نظام مصطفیٰؐ کی طرف جا رہا ہے عبدالوحید قادری مفتی شفاقت رضا بغدادی حافظ حبیب اللہ سیالوی محمد شاہد مدنی حافظ محسن الحسنی مولانا محمد طارققادری نے خطاب کرتے ہوئے کہا ڈاکٹر محمد اشرف آصف جلالی نے باطل کو للکار کر دین محمدی کا وارث ہونے کا حق ادا کر دیا ہے اب وفاقی اور وصبائی وزراء قانون ہی نہیں پوری اسمبلی کو فارغ ہونا ہوگا۔ منچن آباد سے نامہ نگار کے مطابق منچن آباد میں تحریک لبیک کے کارکان نے دھرنا دیا جس میں سینکڑوں افراد نے شرکت کی ۔سیالکوٹ سے نامہ نگار کے مطابق سنی تحریک اور مذہبی تنظیموں میں شامل کارکنوں نے زبردستی سکولوں کو بند کروائے احتجاج کرنے والے کچھ افراد زبردستی مرے کالج میں داخل ہو گئے توڑ پھوڑ کی اور سکیورٹی گارڈ کو بھی لاٹھیوں کے وار کرکے اسے زخمی کر دیا ۔سمندری سے نامہ نگار کے مطابق حکومتی اقدامات کے خلاف سمندری میں تحریک لبیک نے گوجرہ موڑ چوک میں احتجاجی دھرنا دیا۔ وزیرآباد سے نا مہ نگار کے مطابق تحریک لبیک یارسول اللہ ؐ ،جماعت اہلسنت کی جملہ تنظیمات اورانجمن طلباء اسلا م کے زیراہتمام فیض آباددھرنے کے شرکاء پر پولیس تشدد کے خلاف ریلی نکالی گئی۔ ریلی کی قیادت پروفیسر ڈاکٹر محمد آصف ہزاروی، حافظ محمدکاشف چشتی، قاری سعید احمد ارشد، علامہ حمادالدین صدیقی، علامہ محمد عمران کیلانی، ملک محمد یوسف چاند، محمد رفیق جھگی، ڈاکٹر شہزاد قادری، محمد اعظم کلیر، شبیر اکرم چیمہ، وقار اشرف کلیر، شہزاد احمد مجددی، باوا محمد نسیم، علامہ رضا شیرازی، زبیر حنیف، حامد سعید، عمر رضا،عرفان رفیع، محمد عرفان ودیگر نے کی۔</TEXT>
