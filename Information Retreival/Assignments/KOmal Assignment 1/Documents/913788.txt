<DOCNO>913788</DOCNO>
<HL>میرے دوست باقی سب خیریت ہے !!,,,,آخر کیوں؟…رؤف کلاسرا</HL>
<AUTHOR>روزنامہ جنگ</AUTHOR>
<DATELINE> Pakistan 2009-02-01 05:02:00+05</DATELINE>
<TEXT>میرے پچھلے ہفتے کے کالم، بینظیر بھٹو کے لاڑکانہ سے آنے والی ایک تصویر کے جواب میں ڈی آئی جی گوجرانوالہ ذوالفقار چیمہ صاحب کافی دیر تک فون پر مجھے سمجھاتے رہے کہ ان کی باتوں کا مطلب غلط نکالا گیا تھا۔ انہوں نے کیبل ٹی وی پر پابندی کی بات نہیں کی تھی۔ وہ دراصل بھارتی فلموں میں دکھائے جانے والے بھارتی کلچر کے خلاف تھے جو ہماری نئی نسلوں کے ذہنوں میں پروان چڑھ رہا تھا۔ شاید میرا سویا ہوا قومی ضمیر جگانے کی غرض سے چیمہ صاحب نے مجھے یہاں تک یاد دلایا کہ بھلا ہم یہ بات کیسے بھول سکتے ہیں کہ سونیا گاندھی نے چند برس قبل ہمیں یہ طعنہ دیا تھا کہ بھارت نے پاکستان کو اپنی فلموں کے ذریعے ثقافتی طور پر فتح کر لیا تھا۔ چیمہ صاحب اپنی اس بات پر ڈٹے رہے کہ بچے ابھی بھی پوچھتے ہیں کہ دادا کی میت کو کب شمشان گھاٹ لیکر جائیں گے یا دلہن سات پھیرے کیوں نہیں لے رہی۔ میں خاصی دیر تک ان کی باتیں سنتا رہا۔ آخر میں نے گستاخی کی اجازت چاہی اور کہا کہ چیمہ صاحب اگر ایک ہزار سال ایک دوسرے کے ساتھ رہنے کے باوجود بھی ہندو اور مسلمانوں کے خوشی اور غم کی روایات نہیں بدلیں تو میرا نہیں خیال بھارتی فلمیں دیکھنے سے ہمارا کلچر تباہ ہو جائے گا۔ چیمہ صاحب سے فارغ ہوا تو پیپلز پارٹی کے ایک سینیٹر دوست کا فون تھا جو مجھ سے شدید خفا تھے کیونکہ آج ہی انہوں نے سینیٹ میں ترکی کے وزیر اعظم کے حق میں ایک لمبی چوڑی تقریر کی تھی کہ کیسے اس شیر کے بچے نے اسرائیلی وزیراعظم کو ایک فورم پر فلسطینیوں کے خلاف گفتگو کرنے سے روک دیا تھا۔ میرے یہ سینیٹر دوست مجھے خاصی دیر تک سناتے رہے کہ تم لوگوں کو فلسطینیوں کے دکھ کا کوئی احساس نہیں ہے۔ میں نے کہا حضور جب غزہ پر حملے ہو رہے تھے اور یہ بیچارے فلسطینی جس پر نہ اسرائیل نے رحم کیا اور نہ ہی حماس نے، اپنے بچوں کی لاشیں ٹی وی اسکرینوں پر دکھا رہے تھے تو اس وقت ہمارے ترکی کے وزیر اعظم کیوں چپ تھے۔ معصوم بچوں کی لاشیں گرتی رہیں پورا عرب چپ رہا۔میں نے سینیٹر دوست سے معذرت کی کہ میں ان کا سینیٹ میں دیا گیا قیمتی بیان نہیں سن سکا تھا کیونکہ میں وزارت داخلہ کی دو رپورٹیں پڑھنے کی کوشش میں لگا ہوا تھا۔وزارت داخلہ کی رپورٹ کے مطابق جب سے پیپلز پارٹی حکومت میں آئی ہے اب تک ساڑھے پانچ ہزار سے زیادہ انسانی حقوق کی خلاف ورزیاں ہوئی ہیں۔ یہ وہ خلاف ورزیاں ہیں جو لوگوں نے تحریری شکل میں وزارت انسانی حقوق کو لکھ کر بھیجی ہیں۔ ان انسانی حقوق کی خلاف ورزیوں میں قتل، ریپ، تشدد، تیزاب پھیکنے کے واقعات اور پولیس کا مظلوموں پر ظلم شامل ہیں۔ سب سے زیادہ انسانی حقوق کی خلاف ورزیاں سندھ میں ہوئی ہیں جہاں پیپلز پارٹی کی اپنی حکومت ہے۔ تسلیم سولنگی کو بھی کتوں کے آگے ڈالنے کا واقعہ وزیراعلیٰ سندھ قائم علی شاہ کے گھر سے چند فرلانگ کے فاصلے پر پیش آیا۔ بلوچستان میں پانچ عورتیں اس وقت زندہ درگور کی گئی ہیں جب وہاں پیپلز پارٹی کا وزیر اعلیٰ بیٹھا ہے۔ حضور وزارت داخلہ کی ایک اور رپورٹ بھی یہ کہتی ہے کہ پچھلے آٹھ سالوں میں پاکستان سے تین ہزار لوگ تاوان کیلئے اغوا ہوئے جن میں سے 198 بیچارے اس وجہ سے قتل کر دیئے گئے کہ ان کے لواحقین تاوان ادا کرنے کی سکت نہیں رکھتے تھے۔ پولیس نے 1700 کے قریب مقدمات چالان کر کے عدالتوں میں بھیجے۔ ان آٹھ سالوں میں اب تک ایک بھی کیس کا فیصلہ نہیں ہوا۔ پولیس کہتی ہے کہ عدالت کام نہیں کرتی جبکہ جج حضرات فرماتے ہیں کہ پولیس مناسب ثبوت فراہم نہیں کرتی۔ یوں آٹھ سالوں میں پولیس اور عدلیہ ابھی تک یہ فیصلہ نہیں کر سکی تھیں کہ ان میں سے کون غلط تھا۔ ہاں میں یہ تو بتانا بھول گیا کہ سب سے زیادہ اغوا اور قتل کے کیس سندھ میں ہوئے تھے۔میں نے اپنے دوست کو بتایا کہ آج آپ نے ایک انگریزی اخبار میں حیدرآباد سے چھپنے والی وہ تصویر نہیں دیکھی جس میں ریلوے کے چند ملازمین ایک عورت، خاوند اور اس کے سسر کو جس نے اپنے ہاتھ میں پیپلز پارٹی کا جھنڈا اٹھایا ہوا ہے کو اس وجہ سے تشدد کا شکار بنا رہے ہیں کہ انہوں نے تنکوں کی مدد سے ریلوے کی زمین پر ایک جھونپڑی ڈالی ہوئی تھی۔ 25 کے قریب لوگ بے بسی سے کھڑے اس چھوٹے سے خاندان اور ان کے بچوں کو بے گھر اور تشدد کا شکار ہوتا دیکھ رہے ہیں۔ان غریبوں کو جنہیں چھت فراہم کرنا حکمرانوں، بیوروکریٹس اور دیگر کی بنیادی ذمہ داری تھی، گھر تو فراہم نہیں کر سکے لیکن جو انہوں نے اپنی محنت مزدوری سے اپنے بچوں کے ساتھ ایک چھوٹی سی جھگی بنا بھی لی تھی وہ بھی چھین لی گئی تھی۔ ان غریبوں کو یوں برے طریقے سے پٹتے دیکھ کر مجھے آج سے چند سال پہلے پبلک اکاؤنٹس کمیٹی کی ایک میٹنگ یاد آ گئی جس میں آڈیٹر جنرل آف پاکستان نے انکشاف کیا تھا کہ کیسے وزارت ریلوے کے وزیر ریٹائرڈ فوجی افسر نے چپکے سے لاہور میں ریلوے کی سیکڑوں ایکڑ زمین ایک غیر ملکی فرم کو وہاں پر امیر لوگوں کی تفریحِ طبع کیلئے اونے پونے داموں لیز پر دے دی تھی۔ اس پوری ڈیل میں حکومت پاکستان کو آنے والے کئی سالوں میں پچیس ارب روپے کا نقصان ہوگا۔ بعد میں پتہ چلا کہ غیر ملکی کمپنی کا تو محض نام استعمال کیا گیا تھا دراصل وہ زمین کلب کے نام پر ایک بہت بڑی کنسٹرکشن کمپنی کے مالک کو دی گئی تھی جو ہمارے فوجی جنرل مشرف صاحب کے قریبی عزیز اور مہربان تھے۔ وہ غیر ملکی کمپنی کچھ عرصے بعد اپنے ملک لوٹ گئی۔ ریلوے کے ان سیکڑوں ایکڑ پر ایک بہت بڑا کلب بن چکا ہے جس کی ممبرشپ فیس ڈالروں میں وصول کی جاتی ہے۔ ایک طرف یہ لوگ ہیں جو ریلوے کی زمین پر ایک جھگی بھی نہیں بنا سکتے اور دوسری طرف اس دنیا میں ایسے لوگ بھی ہیں جنہیں سیکڑوں ایکڑ راتوں رات حکومت پاکستان اور عوام کا پچیس ارب روپیہ نقصان کر کے دے دی جاتی ہے۔ میں نے کہا سینیٹر صاحب آپ کے اپنے ملک میں اتنے ظلم اور زیادتیاں ہو رہی ہیں آپ لوگ ان پر تو چپ رہتے ہیں لیکن فلسطین، کشمیر، بوسنیا، چچنیا میں ہونے والے ظلم بڑے ظلم لگتے ہیں۔ ترکی کے وزیراعظم پر تو تقریریں ہو جاتی ہیں لیکن جس طرح سے اپنے ملک میں انسانی حقوق کی خوفناک خلاف ورزیاں ہو رہی ہیں اس پر چاروں طرف خاموشی ہے۔ میری باتیں سنکر انہوں نے موضوع بدلنے کی خاطر مجھ سے پوچھا اور سنائیں کیا خبریں ہیں۔ میں نے جواب دیا جناب تین ہزار بندے اغوا ہوئے ان میں سے دو سو مارے گئے، پانچ سالوں میں پورے ملک میں ستر ہزار لوگ قتل ہوئے جس میں تین ہزار عورتیں عزت کے نام پر ماری گئیں۔ پچھلے ایک سال میں انسانی حقوق کی خلاف ورزی کے پانچ ہزار واقعات ہوئے۔ وزیر کا درجہ رکھنے والی پیپلز پارٹی کی خاتون ایم این اے جس کا کام غریبوں کی غربت دور کرنے کے پروگرام کی دیکھ بھال کرنا تھا اپنے ایک بھائی کو چپکے سے قومی اسمبلی میں افسر لگوا کر اپنی غربت دور کر چکی ہیں۔ حیدرآباد کا یہ گھرانہ نہ صرف ریلوے پولیس کے تشدد کا شکار ہوا بلکہ اپنے بچوں کیلئے بنائی گئی جھگی سے بھی ہاتھ دھو بیٹھا۔ سوات میں لڑکیوں کے دو سو سے زیادہ اسکول بموں سے اڑا دیئے گئے تھے۔ وزارت خواتین نے عورتوں کی فلاح و بہبود کیلئے دیئے گئے بجٹ میں سے بیس کروڑ روپیہ خرچ نہیں کر سکی جو حکومت کو واپس کر دیا گیا تھا ۔ خوشی کی خبر تھی کہ قومی خزانے میں اتنی بڑی رقم واپس آ گئی تھی۔ عورتوں کا کیا ہے ان کی بہبود کر کے بھی ہم نے کیا کر لینا ہے۔ میرے دوست ! باقی سب خیریت ہے!!</TEXT>
