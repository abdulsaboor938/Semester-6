<DOCNO>2511460</DOCNO>
<HL>بھارت،سیلاب سے متاثرہ علاقوں میں بچوں کی اسمگلنگ کا خدشہ</HL>
<AUTHOR>اردو پوائنٹ</AUTHOR>
<DATELINE> Pakistan 2008-09-17 17:35:40+06</DATELINE>
<TEXT>نئی دہلی (اردوپوائنٹ اخبا ر تازہ ترین17ستمبر2008 ) بھارت کی سیلاب سے متاثرہ ریاست بہار میں بچوں کی اسمگلنگ کا خدشہ پیدا ہوگیا ہے ۔ بھارتی ریاست بہار میں سیلاب سے متعدد افراد ہلاک اور بڑے پیمانے پر مالی نقصان ہوا تھا ۔ ان علاقوں میں ایک اور انسانی المیہ جنم لے رہاہے ۔امدادی اداروں نے کہا ہے کہ متاثرہ علاقوں میں بچوں کی اسمگلنگ کا خطرہ ہے ۔ ایک تنظیم کا کہنا ہے کہ لوگ غربت سے تنگ آکر بچے فروخت کر رہے ہیں ۔ () ریاست بہار میں بچوں کی فروخت اور اسمگلنگ عام بات ہے ۔ چند روز قبل پولیس نے ضلع سہارسہ میں کارروائی کے دوران بچوں کی اسمگلنگ ناکام بناتے ہوئے ٹرین سے متعدد بچے برآمد کرلئے تھے ۔ متاثرہ بچے نے بتایا کہ ایک اسمگلر میرے گھر آیا اور میرے والد کو ایک ہزار روپے دیئے ۔ میرے والد نے اس شخص کے ساتھ مجھے کام پر بھیج دیا لیکن پولیس نے چھاپہ مار کر ہمیں پکڑ لیا۔بھارت میں چودہ سال سے کم عمر بچوں کی ملازمت پر پابندی ہے اس کے باوجود لاکھوں بچے محنت مزدوری کرتے ہیں۔</TEXT>
