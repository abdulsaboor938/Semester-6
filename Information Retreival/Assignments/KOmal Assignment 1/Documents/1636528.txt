<DOCNO>1636528</DOCNO>
<HL>قصور: لیگی ایم این اے ، ایم پی اے کے ڈیروں ، ڈسٹرکٹ ہسپتال پر حملے، توڑ پھوڑ</HL>
<AUTHOR>نوائے وقت</AUTHOR>
<DATELINE> Pakistan 2018-01-12 01:41:05+05</DATELINE>
<TEXT>قصور (نمائندہ نوائے وقت) اغوا اور زیادتی کے بعد قتل ہونے والی کمسن بچی زینب اور پولیس کی فائرنگ سے جاں بحق ہونے والے دو افراد کی وجہ سے قصور میں حالات تیسرے روز بھی انتہائی کشیدہ رہے۔ جاں بحق ہونے والے افراد کی نمازجنازہ ادا کرکے تدفین کر دی گئی۔ نمازجنازہ تحریک لبیک کے سربراہ خادم حسین قصوری نے پڑھائی جس میں سیاسی و سماجی‘ مذہبی‘ صحافی و دیگر تنظیموں کیساتھ ساتھ ہزاروں افراد نے شرکت کی۔ پولیس اور مظاہرین میں وقفے وقفے سے تصادم کا سلسلہ جاری رہا۔ مقامی ایم پی اے کے ڈیرے پر مظاہرین نے دھاوا بول دیا۔ پیپلزپارٹی کے رہنما منظور وٹو‘ چیئرمین مہر محمد لطیف یوسی نظام پورہ‘ امیدوار برائے صدر سردار فاخر علی ایڈووکیٹ‘ سردار لیاقت ڈوگر چیئرمین‘ چیئرمین سردار محمد سرور‘ مقصود صابر انصاری‘ صدر پریس کلب قصور حاجی محمد شریف مہر‘ گروپ لیڈر مہر محمد جاوید‘ جنرل سیکرٹری طارق محمود جٹ‘ تکریم علی نے نمازجنازہ میں شرکت کی۔ قصور کی تاجر برادری سمیت تمام سیاسی و سماجی‘ مذہبی‘ وکلائ‘ طلبہ اور دیگر تنظیموں کی جانب سے تیسرے روز شٹر ڈائون ہڑتال کرکے تمام کاروباری مراکز بند کرنے سمیت تمام نظام زندگی مفلوج کر دیا گیا ہے اور قصور کی مین شاہراہیں داخلی اور خارجی راستے بند ہیں۔ مظاہرین نے ہاتھوں میں ڈنڈے اٹھا رکھے تھے۔ مظاہرین نے ایم پی اے نعیم صفدر انصاری اور ایم این اے وسیم اختر شیخ کے ڈیروں پر دھاوال بول دیا۔ وہاں پر موجود گاڑی اور دیگر سامان کو آگ لگا کر تھوڑپھوڑ کی اور کئی مظاہرین کو پولیس نے حراست میں لے لیا۔ اس کے علاہ ڈی ایچ کیو ہسپتال قصور کو انتظامیہ کی جانب سے لاوارث چھوڑ دیا گیا جس کے بعد مظاہرین نے پورے ہسپتال پر قبضہ کر لیا۔ ڈاکٹر اور پیرا میڈیکل سٹاف اپنے گھروں کو چلے گئے اور مظاہرین نے ہسپتال میں توڑ پھوڑ کی۔ مظاہرین کا مطالبہ ہے کہ ملزموں کو مثالی سزا دی جائے اور ڈپٹی کمشنر قصور متعلقہ پولیس افسروں کو عہدہ سے ہٹا کر گرفتار کرکے قانونی کارروائی عمل میں لائی جائے۔ مظاہرین لیگی رہنمائوں کے ڈیروں کا دروازہ توڑ کر اندر گھس گئے اور وہاں پر موجود کرسیاں‘ میز و دیگر سامان کو باہر سڑک پر رکھ کر آگ لگا دی اور توڑپھوڑ شروع کردی۔ پولیس اور مظاہرین کے دوران تصادم پولیس نے مظاہرین پر لاٹھی چارج اور آنسو گیس کی شیلنگ کی اور کئی مظاہرین کو پولیس نے حراست میں لے لیا۔ انسپکٹر جنرل (آئی جی) پنجاب پولیس کیپٹن (ر) عارف نواز خان نے قصور واقعے سے متعلق ابتدائی رپورٹ سپریم کورٹ میں پیش کر دی جس میں کہا گیا کہ زینب کے قتل میں ملوث مجرم کو پکڑنے کیلئے تمام وسائل بروئے کار لائے جا رہے ہیں جبکہ اس سلسلے میں 227 مشتبہ افراد سے پوچھ گچھ کی گئی ہے اور علاقے کا جیو فینسنگ ڈیٹا حاصل کر لیا گیا ہے۔ آئی جی پنجاب کی جانب سے جمع کرائی گئی رپورٹ میں کہا گیا ہے کہ واقعہ کی سی سی ٹی وی ویڈیو میں ملزم کی شناخت کیلئے فرانزک لیبارٹری سے مدد لی جا رہی ہے اور اس سلسلے میں 64 ڈی این اے ٹیسٹ کا مشاہدہ کیا گیا۔ گزشتہ روز 60 سے زائد مظاہرین کو گرفتار کر لیا گیا۔ قصور میں اغوا اور زیادتی کے بعد کمسن بچی کے قتل کے خلاف سارا شہر سراپا احتجاج ہے جبکہ مظاہرین کا کالی پل چوک پر دھرنا جاری ہے۔ ذرائع کے مطابق فیروزپور روڈ بند ہونے کے باعث دوسرے شہروں سے راستے منقطع ہیں جبکہ دوسری جانب کسی بھی ممکنہ صورتحال سے نمٹنے کیلئے پولیس کی اضافی نفری طلب کر لی گئی ہے۔ شہرکے تمام بازار اور سکولز بند رہے۔ مشتعل مظاہرین نے ڈسٹرکٹ ہسپتال کے سامنے ٹائر جلائے‘ شدید احتجاج کیا اور توڑپھوڑ کے دوران ہسپتال کا مرکزی دروازہ بھی توڑ دیا۔ مظاہرین نے مطالبہ کیاکہ زینب قتل کے ملزموں کو فوری گرفتار کرکے سخت سے سخت سزا دی جائے۔ پاکستان سنی تحریک کے زیراہتمام آج 12 جنوری جمعۃ المبارک ملک بھر میں زینب کے ساتھ ہونے والا ظلم و ستم اور قاتلوں کی عدم گرفتاری پر یوم احتجاج منایا جائے گا اور مساجد میں قرارداد مذمت منظور کی جائے گی۔ سربراہ سنی تحریک محمد ثروت اعجاز قادری نے کہاکہ پنجاب میں بچیوں کے ساتھ زیادتی اور قتل اور قتل میں اضافے پر گہری تشویش ہے۔ پاکستان علماء کونسل کی اپیل پر آج (12 جنوری بروزجمعہ) ملک بھر میں ’’بیٹی رحمت ہے زحمت نہیں‘‘ کے عنوان پر جمعہ کے خطبات دیئے جائیں گے۔ یہ بات پاکستان علماء کونسل لاہور کے زیراہتمام معصوم بچی زینب کے وحشیانہ قتل کے خلاف پریس کلب لاہور کے باہر ہونے والے مظاہرے سے خطاب کرتے ہوئے مقررین نے کہی۔ مظاہرے کی قیادت پاکستان علماء کونسل کے چیئرمین اور ممبر اسلامی نظریاتی کونسل صاحبزادہ محمد زاہد محمود قاسمی نے کی۔ وزیرقانون پنجاب رانا ثناء اللہ نے زینب قتل کیس کی تحقیقات میں اہم پیش رفت کا دعویٰ کرتے ہوئے کہا ہے کہ 4 افراد کو حراست میں لیا گیا ہے اور ان سے تفتیش جاری ہے۔ رانا ثناء اللہ کاکہنا تھاکہ زینب کے قتل کے خلاف احتجاج کرنے والے مظاہرین پر فائرنگ کرنے والے پولیس اہلکاروں کو گرفتار کر لیا گیا ہے۔ قصور میں 6 سالہ زینب کے قتل کے خلاف سندھ اسمبلی میں مذمتی قرارداد پیش کر دی گئی۔ قرارداد پاکستان تحریک انصاف (پی ٹی آئی)‘ پاکستان پیپلزپارٹی (پی پی پی)‘ متحدہ قومی موومنٹ (ایم کیو ایم) پاکستان‘ پاکستان مسلم لیگ فنکشنل اور پاکستان مسلم لیگ نواز کی ارکان کی جانب سے پیش کی گئی۔ قومی اسمبلی کا 51 واں سیشن آج جمعہ سے شروع ہوگا۔ اجلاس میں قصور واقعے اور امریکی صدر کی جانب سے پاکستان مخالف بیان پر بحث اور اس کے خلاف مذمتی قراردادیں منظور کی جائے گی۔ فاٹا ریفارمز سے متعلق بل اس بار بھی قومی اسمبلی میں پیش نہ کئے جانے کا امکان ہے۔ لاہور/ فیصل آباد (وقائع نگار خصوصی، نامہ نگاران) قصور میں معصوم زینب کے قتل اور اس کے ورثاء کے ساتھ اظہاریکجہتی کے لیے لاہور، فیصل آباد، میانوالی، ٹوبہ ٹیک سنگھ، ساہیوال، پاک پتن، نارووال میں بھی ریلیاں نکالی گئیں اور احتجاج کیا گیا۔ پنجاب بار کونسل کی اپیل پر وکلاء نے ہڑتال کی اور عدالتوں میں پیش نہ ہوئے۔ میانوالی کے وکلا نے معصوم زینب کے سفاکانہ قتل کے المناک سانحہ کے خلاف جہاز چوک میانوالی میں احتجاج کرتے ہوئے حکومت کے خلاف نعرے لگائے۔ مظاہرین سے عوامی تحریک رہنما عرفان الحسن خان ایڈووکیٹ اور دیگر وکلاء نے خطاب کرتے ہوئے کہا قصور کی معصوم بیٹی کے قتل اور اس المناک سانحہ پر احتجاج کرنے والے مظاہرین کی پولیس کی گولیاں برسانا ظلم و ستم اور پولیس گردی کی انتہا ہے۔ پاکستان عوامی تحریک نے ضلع کونسل فیصل آباد میں احتجاج کیا۔ مظاہرین نے بینرز اٹھا رکھے تھے اور حکومت کے خلاف نعرے بلند کر رہے تھے۔ نمائندہ خصوصی کے مطابق فیصل آباد میں ضلعی صدر پاکستان عوامی تحریک رانا طاہر سلیم خاں‘ جنرل سیکرٹری کاشف محمود‘ سرفراز قادری‘ رانا نثار احمد شہزاد‘ میاں عبدالقادر قادری‘ قاری فاروق‘ آصف عزیز‘ ملک شبیر نے معصوم زینب کی شہادت پر پنجاب حکومت کی نااہلی اور ظلم و تشدد کے خلاف نکالی گئی احتجاجی ریلی کے شرکاء سے خطاب کرتے ہوئے کہا کہ معصوم زینب کی شہادت حکمرانوں کیلئے لمحہ فکریہ ہے‘ پنجاب حکومت عوام کے جان و مال‘ عزت و آبرو کی حفاظت کرنے میں یکسر ناکام ہو چکی ہے اب اسے حکومت میں رہنے کا کوئی حق نہیں‘ قاتل اعلیٰ پنجاب میاں شہباز شریف اور وزیرقانون فوری استعفیٰ دے۔ ضلعی نائب صدر،سٹی صدرانصاف لائرزفورم شہبازامیرعلی اعوان نے کہاہے کہ قصورمیں معصوم زینب کے قتل سے ثابت ہوگیاکہ پنجاب حکومت عوام کاتحفظ کرنے میں بری طرح ناکام نظرآرہی ہے۔ تحریک انصاف پنجاب حکومت کی بدمعاشی کے سامنے خاموش ہرگزنہیں رہے گی۔ پتن ترقیاتی تنظیم اورنیشنل مینارٹیز الائنس آف پاکستان کی طرف سے شدید احتجاج کیاگیا عید گاہ روڈ کرسچن ٹاؤن پر مسیحیوںکی طرف سے پر امن احتجاج کیاگیا جس میں سکول کے بچوں نے بھی شرکت کی ۔ احتجاج کی قیادت چیئرمین CC-2عبدالحفیظ باوا، پرویز اقبال بھٹی وائس چیئرمین، لالہ روبن ڈینیئل ، وسیم شہزاد پہلوان ممبر میونسپل کارپوریشن فیصل آباد ، بابا لطیف انصاری ، ابرار سہوترا ، انعام اللہ کونسلر، دلدار اقبال نے شرکت کی ۔ شرکاء نے قاتلوں کو گرفتار کرنے کامطالبہ کیا۔ مرکزی جمعیت اہلحدیث پاکستان کے امیر مولانا عبدالرشید حجازی ‘ مولانا بہادر علی سیف‘ ڈاکٹر طارق عباس‘ خالد محمود اعظم آبادی‘ دیگر نے کمسن بچی کے ساتھ زیادتی اور قتل پرتشویش کا اظہار کرتے ہوئے کہا ہے کہ جب تک معصوم بچوں کے ساتھ زیادتی کرنے والوں کو عبرتناک سزائیں نہیں دی جاتیں ، معاشرہ ایسے جرائم اور مجرموں سے پاک نہیں ہوسکتا۔ نامہ نگار کے مطابق ڈسٹرکٹ بار ایسوسی ایشن ٹوبہ ٹیک سنگھ کے وکلاء نے مکمل ہڑتال کی اور وکلاء رہنمائوں عبدالنعیم ناصر اقبال، میاں عبدالباسط، شاہد اقبال سمیت دیگر نے حکومت سے مطالبہ کیا زینب کے قاتل کو فوری گرفتار کر کے عبرتناک سزا دی جائے۔ نمائندہ خصوصی کے مطابق وکلاء عدالتوں میں پیش نہ ہوئے اور سائلین خوار ہوتے رہے۔ نمائندہ نوائے وقت کے مطابق ساہیوال میں وکلاء کی ہڑتال کے باعث سارا دن کام ٹھپ رہا اور سائلوں کو پریشانی کا سامنا کرنا پڑا۔ ساہیوال میں طلبہ نے ایک احتجاج ریلی نکالی جو گول چکر سے شروع ہو کر کمشنر آفس پہنچی اور کمشنر آفس کے گیٹ پر طلبہ نے مظاہرہ کیا۔ مظاہرے کی قیادت طالب علم لیڈر صداقت علی نے کی۔ گورنمنٹ ہائر سیکنڈری سکول کمیر کے سینکڑوں طلبہ نے ایک بہت بڑی ریلی نکالی اور ساہیوال عارفوالا روڈ بلاک کر کے احتجاج کیا۔ اس مظاہرے کی قیادت طالب علم لیڈر عظیم چودھری نے کی۔ نمائندہ نوائے وقت کے مطابق پاکپتن میں ننھی زینب کے قاتل کی عدم گرفتاری کے خلاف کسان رہنمائوں نے پرامن احتجاجی ریلی نکالی اور تین دن میں قاتلوں کی گرفتاری کا مطالبہ اور عدم گرفتاری کی صورت میں ملک گیر تحریک چلانے کا اعلان کیا۔ ریلی کی قیادت کسان رہنما میاں عبدالرحمن وٹو، اختر خان بلوچ، ممبر چیمبر آف کامرس اظہر محمود اجی خان نے کی۔ نامہ نگار کے مطابق کسان اتحاد نے چار روزمیں قاتلوں کی عدم گرفتاری پر پنجاب بھر کو جام کرنے کا اعلان کیا۔ نارووال میں انجمن شہریان و تاجران یونیورسٹی آف گجرات کے طلبہ و طالبات اور وکلاء برادری نے سانحہ قصور پر زبردست احجاج کیا۔ انجمن شہریاں و تاجران نے تھانہ سٹی چوک میں احتجاجی مظاہرہ کیا۔ اس موقع پر عبدالوحید بٹ، علامہ قاضی یعقوب رضوی، ڈاکٹر صفدر مرزا، ڈاکٹر طار قاپل، حافظ عمران بھٹی، امانت اللہ بٹ، عارف محمود اپل کالم نگار، حاجی الیاس بٹ، شیخ ثائر علی نے کہا زینب بیٹی کا قتل پوری انسانیت کا قتل ہے اور حکومت پنجاب پولیس کے منہ پر ایک زوردار طمانچہ ہے۔ یونیورسٹی آف گجرات کے طلبہ و طالبات نے روڈ بلاک کر کے بھرپور احتجاج کیا۔ نارووال بار ایسوسی ایشن کے وکلاء نے سانحہ قصور پر عدالتوں کا بائیکاٹ اور احتجاج کیا اور اس واقعہ کی بھرپور مذمت کی۔ نوائے وقت رپورٹ کے مطابق قصور واقعے کے خلاف سول سوسائٹی نے گھنٹہ گھر کشمور میں پریس کلب تک ریلی نکالی۔ لاہور سے وقائع نگار خصوصی کے مطابق لاہور ہائیکورٹ بار ایسو سی ایشن نے زنیب کے قتل کی سخت کی مذمت کرتے ہوئے وزیراعلی پنجاب شہباز شریف اور وزیر قانونی رانا ثناء اللہ سے استعفی کا مطالبہ کر دیا ۔یہ مطالبہ انہوں نے ہائیکورٹ بار کے مذمتی اجلاس میں کیا۔ لاہور ہائیکورٹ بار ایسوسی ایشن کے جنرل ہائوس کا مذمتی اجلاس صدر لاہور ہائیکورٹ بار ایسوسی ایشن کی زیرِ صدرات منعقد ہوا جس میں راشد جاوید لودھی نائب صدر اور محمد ظہیر بٹ فنانس سیکرٹری کے علاوہ وکلاء کی کثیر تعداد نے شرکت کی۔ راشد جاوید لودھی نائب صدر نے خطاب کرتے ہوئے کہا ابھی ہم سانحہ مادل ٹائون بھلا نہ پائے تھے کہ سفاک ، جابر اور قاتل پنجاب حکومت نے ایک اور درندگی کا مظاہرہ کیا۔ وزیر اعلیٰ پنجاب ، وزیر قانون پنجاب اخلاقی ، قانونی اور آئینی جواز کھو چکے ہیں انہیں فورا مستعفی ہو جانا چاہیے۔ زینب کے والد نے چیف جسٹس اور آرمی چیف سے انصاف مانگا ہے لیکن وزیر اعلیٰ کا نام تک اس لئے نہیں لیا کہ بقول انکے وہ اپنی کرپشن چھپانے میں مصروف ہیں ۔اور صوبہ پنجاب غنڈوں کے رحم و کرم پر چھوڑ دیا ہے۔ محمد ظہیر بٹ فنانس سیکرٹری لاہور ہائیکورٹ بار ایسوسی ایشن نے کہا کہ اس دلخراش اور افسوسناک واقعہ پر سارا ملک سراپا احتجاج ہے۔ نواز شریف تحریک عدل چلانے کا پروگرام بنا رہے ہیں تو سب سے پہلے ہمارا مطالبہ ہے کہ سانحہ ماڈل ٹائون اور سانحہ قصور کے شہداء کو انصاف دلائیں۔ اس موقع پر عبدالرشید قریشی ، تنویر ہاشمی، مرید حسین بھٹہ، شائستہ قیصر نے بھی خطاب کیا۔ چوہدری ذوالفقار علی صدر لاہور ہائیکورٹ بار ایسوسی ایشن نے خطاب کرتے ہوئے کہا کہ زینب کے قتل پر سول سوسائٹی سوگوار ہے۔ عوام گھٹن، خوف اور دہشت کی فضا میں رہ رہے ہیں۔ سول انتظامیہ بری طرح ناکام ہو گئی ہے۔ انہوں نے مذمتی قرار دادرائے شماری کیلئے پیش کی جسے متفقہ طور پر منظور کر لیا گیا۔ لاہور ہائیکورٹ بار نے بھی یوم سیاہ منایا اور سیاہ پٹیاں باندھ کر صرف اہم کیسوں میں پیش ہوئے وکلاء پیش نہیں ہوئے وکلاء نے بار روم پر سیاہ پرچم لہرایا۔</TEXT>
