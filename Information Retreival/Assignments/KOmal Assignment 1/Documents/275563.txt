<DOCNO>275563</DOCNO>
<HL>ایک سگریٹ میں4ہزار مضرصحت کیمیکل،پینے سے پرہیز کیا جائے،مقررین</HL>
<AUTHOR>روزنامہ پاکستان</AUTHOR>
<DATELINE> Pakistan 2017-06-01 06:20:35+05</DATELINE>
<TEXT>ملتان،بہاولپور(وقائع نگار،ڈسٹرکٹ رپورٹر) سگریٹ نوشی کے خلاف عالمی دن گزشتہ روز(بدھ)کو منایا گیا ہے۔اس دن کی مناسبت سے لوگوں میں شعور و آگہی کیلئے ملتان سمیت دنیا بھر میں سیمینارز اور تقریبات منعقد کی گئی ہیں۔دریں اثناء بہاولپور میں پاکستان سمیت دنیا بھر میں انسداد تمبا(بقیہ نمبر31صفحہ12پر ) کو نوشی کا عالمی دن منایا گیا۔ اس ضمن میں ریسکیو 1122 ڈویژنل ہیڈ کوارٹرپر ایک معلوماتی سیشن کا انعقاد کیا گیا جس کی صدارت ڈویژنل ایمرجنسی آفیسرملک آصف رحیم چنڑنے کی۔ اس موقع پر انہوں نے ایڈمن ،آپریشنل اور کنٹرول روم آفیسران سے خطاب کرتے ہوئے کہا کہ دوران ڈیوٹی سگریٹ نوشی سے مکمل اجتناب کیا جائے ۔ریسکیورز جوان معاشرے کا رول ماڈل ہیں وہ صحت مند معاشرے کی تشکیل میں اپنا کردار ادا کریں ۔سیشن میں ڈاکٹر ملک آصف رحیم چنڑنے بتایا کہ ایک سگریٹ میں 4000مضرصحت کیمیکل ہوتے ہیں جن میں سے 60 وہ ہیں جو کینسر کا باعث بنتے ہیں۔سگریٹ نوشی کرنے والے افراد جہاں خود اپنی زندگی کو نقصان پہنچاتے ہیں وہاں ارد گرد کے لوگوں کو بھی نقصان پہنچا رہے ہوتے ہیں ۔سگریٹ کو پہلی بار باقائدہ طورپر 1865 ء میں واشنگٹن نامی شخص فروخت کیلئے مارکیٹ میں لے کر آیا ۔سگریٹ سے دل کی بیماریاں،بلڈ پریشر ،فالج ، سانس و پھیپھڑوں کی بیماریوں سمیت ،منہ گلے پھیپھڑے اور مثانے کے کینسر کے خدشات بڑھ جاتے ہیں۔ اس کے علاوہ خواتین و حضرات میں بانجھ پن جیسے امراض بھی پیدا ہو سکتے ہیں ۔اس وقت دنیا میں تقریباً1.2 بلین سے زائد لوگ سگریٹ نوشی کرتے ہیں۔ سگریٹ کے ایک ٹکڑ ے کو زمین میں تحلیل ہونے کیلئے 25 برس چاہیے ۔سگریٹ زہر قاتل ہے۔عالمی ادارہ صحت نے 2017 ء کیلئے تھیم دیا ہے (Tobacco A Threat to Development) معاشرے کے نوجوان صحت مند سرگرمیوں کو جاری رکھ کر سگریٹ نوشی سے محفوظ رہ سکتے ہیں۔</TEXT>
