<DOCNO>954464</DOCNO>
<HL>پاکستان نے ایران سے کل بھوشن کا ساتھی اور مزید معلومات مانگ لیں</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-01 05:04:00+05</DATELINE>
<TEXT>اسلام آباد (نمائندہ جنگ/ نیوز ایجنسیز) حکومت پاکستان نے بھارتی ایجنٹ کل بھوشن یادیو اور دیگر ’را‘ ایجنٹس کےبارےمیں تحقیقات کیلئے ایران سے کل بھوشن کے ساتھی سمیت مزید معلومات مانگ لیں ، ایرانی حکومت کےنام خط میں 6؍ مطالبات کئے گئے ہیں جس میں کل بھوشن کے ساتھ راکیش عرف رضوان کو گرفتار کرکے حوالے کرنے ، کل بھوشن کی چاہ بہار میں سرگر میو ں ، اس کے روابط اور چاہ بہار میں قیام کے عرصے سمیت دیگر معلومات فراہم کرنے کا مطالبہ کیا گیا ہے ۔ ادھر مصدقہ ذرائع سے معلوم ہوا ہے کہ پاکستان نے بھارت کو جاسوس تک قونصلر رسائی دینے سے انکار کردیا ہے اور بھارتی ہائی کمیشن کو تحریری طور پر آگاہ کیا ہے کہ کل بھوشن یادیو محض جاسوس نہیںایک دہشت گرد بھی ہے اس کا اعترافی بیان سامنے آگیا ہے اس لئے قونصلر رسائی نہیں دی جائے گی ۔پاکستانی دفتر خارجہ نے کہا ہے کہ بھارتی جاسوس کل بھوشن یادیو سے تحقیقات اور شواہد سے عالمی برداری کو آگاہ کریں گے ، سلامتی کونسل کے پانچ مستقل رکن ملکوں اور یورپی یونین کے سفیروں کو تمام تفصیلات سے آگاہ کردیا گیا ہے۔ تفصیلات کے مطابق حکومت پاکستان نےبھارتی ایجنٹ کل بھوشن یادیو اور دیگر ’را‘ ایجنٹس کے بارے میں تحقیقات کیلئے ایران سے تعاون مانگ لیاہے۔ پہلا مطالبہ یہ ہے کہ کل بھوشن یادیو کے ساتھی ’را‘ کے سب انسپکٹر راکیش عرف رضوان کو گرفتار کرکے پاکستان کے حوالے کیا جائے ۔ دوسرا مطالبہ ہے کہ کل بھوشن یادیو کی ایران میں سرگرمیوں سے متعلق تصدیق کی جائے۔تیسرا مطالبہ ہے کہ ایران کے مختلف شہروں میں کل بھوشن یادیو کے قیام کے عرصے سے متعلق آگاہ کیا جائے۔ چوتھا مطالبہ کیا گیا کہ کل بھوشن یادیو کے کاروبار کے ساتھ یہ بھی بتایا جائے کہ وہ کن لوگوں کے ساتھ رابطے میں تھا ۔ پانچواں مطالبہ ہے کہ ایرانی سرزمین پر ’را ‘کے نیٹ ورک کےبارےمیں آگاہ کیا جائے۔ چھٹا مطالبہ کیاگیا ہے اس معاملے سے متعلقہ دیگر جو معلومات دستیاب ہوں وہ بھی فراہم کی جائیں۔ وفاقی وزارت داخلہ کے سیکرٹری کی طرف سے ایرانی سفیر کے ذریعے ایران حکومت کو بھجوائے گئے خط میں واضح کیا گیا ہے کہ بھارت ریاستی سطح پر پاکستان میں دہشت گردی، سبوتاژ اور بغاوت کی کارروائیاں کرا رہا ہے، کل بھوشن نے تفتیش میں اعتراف کیا کہ وہ چاہ بہار میں زیورات کے تاجر کے بھیس میں رہ رہا تھا۔ کل بھوشن یادیو کا اسسٹنٹ سب انسپکٹر راکیش عرف رضوان ہے، سب انسپکٹر راکیش بھی زیورات کے تاجر کے بھیس میں چاہ بہار میں مقیم ہے ۔ راکیش کا ایران میں پتہ، دوکان نمبر 709، ابریشم مال، چاہ بہار ہے۔ ایران کے تعاون سے ناصرف پاک ایران تعلقات مضبوط ہوں گے بلکہ دہشت گردی کم کرنے اور خطے میں قیام امن میں بھی مدد ملے گی ۔ اسلام آباد سے فاروق اقدس کے مطابق مصدقہ ذرائع سے معلوم ہوا ہے کہ پاکستان نے اسلام آباد میں بھارتی ہائی کمیشن کو تحریری طور پر مطلع کر دیا ہے کہ بھارتی خفیہ ایجنسی را کے ایجنٹ کلبھوشن یادیو کو جو پاکستانی اداروں کی تحویل میں ہے تک قونصلر رسائی نہیں دی جائے گی۔</TEXT>
