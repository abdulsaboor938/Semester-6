<DOCNO>599260</DOCNO>
<HL>سرکاری ملازمین کا تنخواہوں میں ساڑھے سات فیصد اضافے کیخلاف احتجاج کا اعلان</HL>
<AUTHOR>روزنامہ پاکستان</AUTHOR>
<DATELINE> Pakistan 2015-06-09 02:29:10+05</DATELINE>
<TEXT>لاہور(خبر نگار)ملک بھر کے سرکاری ملازمین نے وفاقی بجٹ میں ملازمین کی تنخواہوں میں ساڑھے سات فیصد اضافے کیخلاف آج سے ملک گیر احتجاجی تحریک کا اعلان کر دیا ہے۔جس میں لاہور سمیت اسلام آباد اور ملک کے دیگر اہم شہرو ں میں پارلیمنٹ اور صوبائی اسمبلیوں کے سامنے احتجاجی مظاہرے اور ریلیاں نکالنے کا اعلان کیا ہے۔لاہور میں سرکاری ملازمین نے تمام سرکاری دفاتر میں مکمل ہڑتال اور پنجاب اسمبلی کے سامنے احتجاجی دھرنے کا اعلان کیا ہے ۔اس حوالے سے ایپکا کے مرکزی اور صوبائی رہنما ؤں محمد اسلم خان ،حاجی محمد ارشاد،فضل داد گجر اور دیگر نے گزشتہ روز صحافیوں کو بتایا کہ بجٹ میں ساڑھے سات فیصد اضافہ سرکاری ملازمین کے ساتھ مذاق ہے ملازمین کی تنخواہوں میں کم سے کم 50فیصد اضافہ ہونے تک احتجاجی تحریک چلائی جائے گی۔ لاہور سمیت پنجاب بھر اور اسلام آباد کے علاوہ دیگر صوبوں میں پارلیمنٹ اور صوبائی اسمبلیوں کے سامنے احتجاجی مظاہرے کیے جائیں گے اور لاہور سمیت پنجاب بھر کے ڈی سی اوز کے دفاتر کے سامنے بھر احتجاجی دھرنے دیئے جائیں گے جبکہ آج سے تمام سرکاری دفاتر میں مکمل ہڑتال اور سرکاری امور کا بائیکاٹ کیا جائے گا۔</TEXT>
