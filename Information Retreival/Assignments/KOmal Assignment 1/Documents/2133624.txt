<DOCNO>2133624</DOCNO>
<HL>مہنگائی کیخلاف پیپلز پارٹی‘ جماعت اسلامی سنی اتحاد کونسل‘ سنی تحریک کے کئی شہروں میں مظاہرے</HL>
<AUTHOR>نوائے وقت</AUTHOR>
<DATELINE> Pakistan 2013-10-05 05:57:08+05</DATELINE>
<TEXT>لاہور (خصوصی رپورٹر + خصوصی نامہ نگار + نامہ نگاران + نوائے وقت رپورٹ + ایجنسیاں) مہنگائی کیخلاف پیپلز پارٹی، جماعت اسلامی، سنی اتحاد کونسل اور سنی تحریک نے لاہور سمیت کئی شہروں میں احتجاجی مظاہرے کئے اور ریلیاں نکالی۔ پیپلز پارٹی لاہور کے زیر اہتمام پٹرول اور بجلی کی قیمتوں میں اضافے کے خلاف لاہور پریس کلب کے باہر احتجاجی مظاہرہ کیا گیا۔ مظاہرین کی قیادت پیپلز پارٹی کے رہنماﺅں چودھری اعتزاز احسن، ثمینہ خالد گھرکی اور فائزہ ملک نے کی جبکہ زاہد ذوالفقار، رانا اشعر، نجمی سلیم، فرزانہ احتشام، طاہر غالب، وحید عالمگیر نمایاں تھے۔ مظاہرین نے بینر اور کتبے اٹھا رکھے تھے جن پر پٹرول اور بجلی کی قیمتوں میں اضافے کیخلاف نعرے درج تھے۔ مظاہرین نے حکومت کے خلاف نعرے بازی کی اور کچھ دیر ٹریفک معطل رکھی تاہم پولیس کی آمد پر ٹریفک بحال ہو گئی۔ مظاہرین سے خطاب کرتے ہوئے اعتزاز احسن اور میاں منظور وٹو نے کہا کہ جعلی مینڈیٹ حاصل کرنے والوں نے حکومت میں آتے ہی عوام کے حقوق پر ڈاکے مارنے شروع کردئیے۔ علاوہ ازیں پیپلز پارٹی شعبہ خواتین کے زیراہتمام ایوان اقبال چوک سے لاہور پریس کلب تک احتجاجی ریلی نکالی گئی۔ پارٹی خواتین نے پارٹی پرچم اور بلاول بھٹو اور آصف زرداری کی تصاویر بھی پکڑ رکھیں تھیں جبکہ خواتین نے بجلی کے بل بھی نذر آتش کئے اور حکومت سے مطالبہ کیا گیا ہے کہ وہ پٹرولیم مصنوعات کی قیمتوں میں اضافہ فوری طور پر واپس لیں۔ لاہور پریس کلب کے باہر میڈیا سے گفتگو میں فائزہ ملک نے کہا کہ مسلم لیگ (ن) کی حکومت مکمل طور پر ناکام ہو چکی ہے۔ جماعت اسلامی کے زیر اہتمام ملک گیر احتجاج کیا گیا ، نماز جمعہ کے بعد صوبائی و ضلعی ہیڈ کوارٹرز پر احتجاجی مظاہرے اور جلسے کئے گئے اور نماز جمعہ کے بعد مساجد کے باہر زبردست احتجاجی ریلیاں نکالی گئیں اور شاہراہوں اور چوراہوں میں دھرنے دیئے گئے ، کراچی کے 28 بڑے چوکوں میں دھرنے دیئے گئے ۔ لاہور میں جماعت اسلامی کے مرکز منصورہ کے سامنے ملتان روڈ پر احتجاجی مطاہرہ کیا گیا۔ حیدر آباد اور فیصل آباد میں مہنگائی کے خلاف زبردست احتجاجی جلوس نکالے گئے ، جن میں عوام نے بڑی تعداد میں شرکت کی۔ امیرجماعت اسلامی سید منورحسن نے کہا کہ حکومت نے اپنے ہنی مون پیریڈ میں ہی عوام کے زخموں پر پھاہا رکھنے کی بجائے نمک پاشی شروع کردی ۔لوگوں کی یہ خوش فہمی بھی دم توڑ چکی ہے کہ نئی حکومت زیادہ دیر نہیں تو کچھ دن تو ہمارے دکھوں کا علاج کریگی۔ غربت کے مارے عوام محرومیوں اور مجبوریوں کی داستان بن چکے ہیں، حکمران لوگوں کو بغاوت پر اکسا رہے ہیں۔ ان خیالات کااظہار انہوں نے جامع مسجد منصورہ میں نماز جمعہ کے بڑے اجتماع سے خطاب کرتے ہوئے کیا۔لاہور میں درجنوں مقامات پر بجلی ، تیل وگیس کی قیمتوں میں اضافے کے خلاف احتجاجی مظاہرے کئے گئے ۔ملتان روڈ پر منصورہ کے باہرہونے والے احتجاجی مظاہرے کی قیادت سیکریٹری جنرل جماعت اسلامی لیاقت بلوچ نے کی۔ انہوں نے کہا کہ وزیر اعظم نواز شریف نے اپنے بیان میں کہا ہے کہ بجلی و تیل کی قیمتوں میں اضافہ غریب عوام کیلئے ناقابل برداشت ہے ۔ حالانکہ یہ اضافہ کرنے والے وہ خود ہیں۔ انہوں نے مہنگائی کے خلاف سپریم کورٹ کی طرف سے ازخود نوٹس پر چیف جسٹس کا شکریہ ادا کیا اور مطالبہ کیا کہ سپریم کورٹ پٹرولیم مصنوعات میں ہونے والے اضافے کا بھی نوٹس لے، سرگودھا، فیصل آباد،گوجرانوالہ، راولپنڈی، ملتان، ساہیوال، اوکاڑہ، شیخوپورہ، پشاور سمیت تمام ضلعی و تحصیلی ہیڈ کوارٹر پر احتجاجی مظاہرے کئے گئے۔ علاوہ ازیں سنی اتحاد کونسل کے زیراہتمام پٹرول اور بجلی کی قیمتوں میں اضافے کے خلاف ملک گیر ”یوم احتجاج“ منایا گیا اور ملک بھر میں جمعہ کے اجتماعات میں پٹرول اور بجلی کی قیمتوں میں اضافے اور کمر توڑ مہنگائی کے خلاف مذمتی قراردادیں منظور کی گئیں۔ اس سلسلہ میں لاہور، فیصل آباد، گوجرانوالہ اور کراچی سمیت مختلف شہروں میں احتجاجی مظاہرے بھی کیے گئے۔ سنی اتحاد کونسل کے چیئرمین صاحبزادہ حامد رضا نے مرکزی سنی رضوی مسجد میں جمعہ کے اجتماع سے خطاب کرتے ہوئے کہا کہ بجلی و پٹرول کی قیمتوں میں اضافہ عوام کا معاشی قتل ہے۔ حکومت آئی ایم ایف کی ہدایت پر عوامی مشکلات میں اضافہ کر رہی ہے۔ فیصل آباد سے نمائندہ خصوصی کے مطابق جماعت اسلامی کے کارکنوں نے ضلعی امیر انجینئر عظیم اور دیگر رہنماﺅں کی قیادت میں چنیوٹ بازار سے چوک گھنٹہ گھر تک احتجاجی ریلی نکالی۔ ریلی کے شرکاء شدید نعرے بازی کرتے رہے۔ مظاہرین نے بینرز اور کتبے اٹھا رکھے تھے جن پر حکومتی فیصلوں کے خلاف نعرے درج تھے۔ گوجرانوالہ سے نمائندہ خصوصی کے مطابق پاکستان سنی تحریک کے زیر اہتمام جلیل ٹاﺅن گوجرانوالہ میں ایک زبردست احتجاجی مظاہرہ کیا گیا جس کی قیادت ضلعی صدر محمد اکرام بابر اور سٹی صدر حافظ طاہر رضا قادری نے کی۔ مظاہرے کے شرکاء سے خطاب کرتے ہوئے محمد اکرام بابر نے کہا کہ پٹرول و بجلی کی قیمتوں میں اضافے سے مہنگائی کا سونامی آ چکا ہے۔ حکومت اپنے اخراجات اور بجٹ خسارے کا بوجھ عوام پر منتقل کرنے سے باز رہے۔ پاکستان سنی تحریک نے بھی بجلی اور پٹرول کی قیمتوں میں ہوشربا اضافے کیخلاف ملک گیریوم احتجاج منایا گیا۔ نماز جمعہ کے بعد ملک بھر کے تمام بڑے چھوٹے شہروں میں احتجاجی مظاہرے اور ریلیاں نکالی گئیں۔ اس سلسلے میں مغل پورہ چوک میں احتجاجی جلسہ کیا گیا جس سے خطاب کرتے ہوئے مولانا مجاہد عبدالرسول نے کہا کہ پٹرول کی قیمتوں میں اضافے سے مہنگائی کا سونامی آ چکا ہے۔ حکومت ہے مہنگائی پر قابو پانے کی بجائے اس میں مسلسل اضافہ کئے جا رہی ہے۔</TEXT>
