<DOCNO>1898125</DOCNO>
<HL>عورتوں کا قتل ، تشدد اور تضحیک کا سلسلہ بند کیا جائے‘ سائرہ فیروز</HL>
<AUTHOR>نوائے وقت</AUTHOR>
<DATELINE> Pakistan 2016-06-15 01:22:19+05</DATELINE>
<TEXT>کراچی (نیوز رپورٹر)اسلامی نظریاتی کونسل کے سربراہ کا عورتوں پر تشدد کو جائز قرار دینے سے عورتوں کی تضحیک اورانکے خلاف پر تشدد کاروائیوں ، جنسی تشدد اور قتل کی ورداتوں میں اضافہ ہوا ہے اس لئے یہ ادارہ عورتوں پر ہونے والے مظالم اور قتل کے بڑھتے ہوئے واقعات کا براہ راست ذمہ دار ہے لہذاس ادارے کو فی الفور ختم کیا جائے اور عورتوں کی تذلیل کرنے والے افراد کو قرارو اقع سزا دی جائے اور عورتوں کے تحفظ کے لیے خصوصی قوانین بناکر ان پر اطلاق کو یقینی بنایا جائے۔ ان خیالات کا اظہار عورتوں کے قتل کے بڑھتے ہوئے واقعات ،اسمبلی اور میڈیا پر عورتوں کی توہین اور جنسی زیادتیوں کے خلاف ہونے والے احتجاجی مظاہرے میں کیا جس کا اہتمام ہوم بیسڈوومن ورکرز فیڈریشن نے کیا جس میں محنت کش عورتوں کے علاوہ سماجی اورانسانی حقوق کی تنظیموں کے نمائندوں نے بھی شرکت کی۔مظاہرے کی قیادت فیڈریشن کی مرکزی رہنما سائرہ فیروز اور شبنم اعظم کر رہیں تھیں۔ مظاہرے میں مطالبہ کیا گیا کہ عورتوں پر جنسی زیادتی، عزت اور غیر ت کے نام پر قتل کرنے اور انہیں زبردستی مذہب تبدیلی میں ملوث افراد کو قانون کے مطابق سزا دی جائے ۔ عورتوں کے تحفظ کے لیے بامعنی قانون سازی کرکے اس پر عمل درآمد کو یقینی بنایا جائے۔</TEXT>
