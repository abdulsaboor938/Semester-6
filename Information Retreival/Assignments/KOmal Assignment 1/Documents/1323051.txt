<DOCNO>1323051</DOCNO>
<HL>لیبیا کشتی حادثہ ،ایف آئی اے نےمرکزی ملزم ساتھیوں سمیت گرفتارکرلیا</HL>
<AUTHOR>روزنامہ جنگ</AUTHOR>
<DATELINE> Pakistan 2018-02-05 05:02:00+05</DATELINE>
<TEXT>لاہور،گجرات(مانیٹرنگ سیل،نمائندہ جنگ،نامہ نگار) ایف آئی اے نے لیبیا کشتی حادثہ کے مرکزی ملزم سمیت 4 ایجنٹوں نثار احمد، صفدر، کامران اور اسلم کو گرفتار کرلیاہے، ڈپٹی ڈائریکٹرایف آئی اے کاکہنا ہےکہ محبوب شاہ درباربابا فقیر شاہ کا گدی نشین ہے اوربھائی اوربیٹےکیساتھ مل کرانسانی اسمگلنگ کانیٹ ورک چلاتا ہے۔محبوب شاہ لوگوں کو دبئی کےراستے لیبیا بھیجتا تھا۔ جبکہ حادثہ میں مرنے والوں کے لواحقین اپنے پیاروں کی لاشوں کےمنتظر ہیں۔ کشتی حادثہ میں راجوبھنڈ کےرحمت خاں کے لواحقین نےاس کےزندہ ہونےکی تصدیق کردی ہے، راجو بھنڈ کے ایک ہی خاندان کے 5افراد اسماعیل ،اس کی اہلیہ عظمت بی بی 5سالہ بیٹا سعد 2سالہ بیٹی فاطمہ اوربھائی رحمت خاں کشتی میں سوارتھےجن میں صرف رحمت ہی زندہ بچاہےجبکہ جلالپورجٹاں کے نواحی علاقوں ڈھلو شرقی گاؤں کے رہائشی21سالہ لقمان بھی جاں بحق ہو گیا، دوسرا نوجوان جو نواحی گاؤں پیجوکی کا 20سالہ حمزہ بھی اسی کشتی میں سوارتھا اسکے جاں بحق ہونے بارے میں متضاد اطلاعات ہیں ۔ذرائع سے معلوم ہوا ہے مبینہ انسانی سمگلر نواحی علاقوں کے نوجو انو ں میں مقبول ایجنٹ تھا اور اسکے ذریعہ بڑی تعداد میں نوجوان یورپ پہنچے ہیں تاہم ان نوجوانوں کے جاں بحق ہونے کی اطلاعات پر انسانی سمگلر علاقہ چھوڑ کر روپوش ہو گیا ہے۔</TEXT>
