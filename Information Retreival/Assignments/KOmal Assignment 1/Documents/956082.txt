<DOCNO>956082</DOCNO>
<HL>اندرا  اور راجیو گاندھی نے پاکستان میں خفیہ آپریشن کیے،بھارتی اخبار</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-03 08:04:00+05</DATELINE>
<TEXT>اندرا اور راجیو گاندھی نے پاکستان میں خفیہ آپریشن کیے،بھارتی اخبار رفیق مانگٹ.....بھارتی اخبار نے تسلیم کرلیا کہ پاکستان میں گرفتار را ایجنٹ کلبھوشن کے پاس بھارتی پاسپورٹ تھا، تاہم اخبار اسے جاسوس ماننے کو تیار نہیں۔سابق بھارتی وزیر اعظم آئی کے گجرال کے دور میں پاکستان میں خفیہ آپریشن کیا گیا،اندرا گاندھی اور راجیو گاندھی نے بھی پاکستان میں خفیہ آپریشن کیے۔اخبار دعویٰ کرتا ہے کہ اگر راجیو دوبار وزیرا عظم بنتے تو وہ را کے ذریعے سیاہ کارروائیاں کرکے پاکستان کو ویسا نہ رہنے دیتے جیساموجودہ صورت میں ہے۔بھارتی اخبار’ہندوستان ٹائمز‘ لکھتا ہے کہ کلبھوشن یادیو کا بھارتی پاسپورٹ اشارہ ہے کہ وہ جاسوس نہیں ہے۔سب سے اہم ترین ثبوت یہ کہ کلبھوشن یادیو را کا ایجنٹ نہیں تھاجیسا کہ پاکستان نے را کے ایجنٹ ہونے کادعویٰ کیا، کیونکہ اس کے پاس بھارتی پاسپورٹ تھا۔کوئی بھی قومی انٹیلی جنس ایجنسی کبھی بھی دشمن کے ملک میں ایک ایجنٹ سے کارروائی کراتی ہے تو اس کے پاس شناختی دستاویزات ایجنسی ملک کے ہوتے ہیں ،پاسپورٹ اور اسی طرح کے دیگر دستاویزات کسی دوسرے ملک کی ہوتی ہیں۔نئی دہلی نے آئی کے گجرال کی وزارت عظمی کے دور میں پاکستان میں خفیہ آپریشن کیا جو یہ سمجھتے تھے کہ یہ اسلام آباد کے ساتھ ان کے امن اقدامات میں مدد کرے گا۔ پاکستان کے خلاف بھارت کے خفیہ آپریشنز کا انحصار حکمرانوں پر ہوتا ہے۔مورارجی ڈیسائی، گجرال اور منموہن سنگھ اس طرح کے اقدامات کے خلاف تھے۔ اندرا گاندھی اور اس کے بیٹے راجیو اس طرح کی کارروائیوں کے سرگرم حامی تھے۔ راجیو گاندھی کے دور میں اس وقت کے را کے سربراہ اے کے ورما نے پاکستان میں بھارت کے خفیہ آپریشنز شروع کیے۔انٹیلی جنس مبصر بی رمن لکھتے ہیں کہ اگر راجیو دوبارہ منتخب ہوجاتے اور ورما کو چند سال تک انہیں پالیسیوں کو جاری رکھنے کی اجازت دی جاتی تو پاکستان کی صورت ویسی نہ ہوتی جیسی آج ہے۔اخبار دعوی ٰکرتا ہے کہ بھارت کا دامن صاف ہونے کےلئے یہ ہے کہ پاکستان نے اپنے ہمسایہ میںایسے دشمن بنا لیے ہیں کہ نئی دہلی کوایسے کسی گروپ کو تلاش کرنا مشکل نہیں جوپاکستان میں’سیاہ کارروائیاں‘ کرنے کےلئے راضی نہ ہو۔اس میں سرفہرست افغان طالبان مخالف حکومتیں ہیں۔حامد کرزئی اور عبداللہ عبداللہ کی طرح افغان رہنما پاکستان کی فوج سے شدید نفرت کرتے ہیں۔ فنڈز دے کر افغان انٹیلی جنس سےپاکستان کے خلاف سیاہ آپریشن کا انتظام کرایا جاسکتا ہے اس پر وہ خوش بھی ہوتی۔اخبار مزیددعویٰ کرتا ہے کہ بلوچ اور ایک مخصوص مذہبی طبقہ بھارتی سرگرمیوں کی تکمیل کےلئے بھی تیار ہوتے۔ اگرچہ انہیں اندھیرے میں رکھا جاتا کہ حقیقت میں کس غیر ملکی ایجنسی نے ان کی خدمات حاصل کیں ہیں۔ایک اسرائیلی انٹیلی جنس افسر نے ایک بار وضاحت کی ہمارے پاس کئی عرب ذرائع ہیں کیونکہ عرب ایک دوسرے سے نفرت کرتے ہیں اور جن عرب کو ہم بھرتی کرتے ہیں وہ سمجھتے ہیں کہ ہم اسرائیل کی بجائے کسی دوسرے ملک کےلئے کام کررہے ہیں۔اخبار لکھتا ہے کہ اسلام آباد کے تمام دعووں میں بھارت براہ راست بلوچستان کے مسائل میں ملوث ہے۔ صوبے میں جاری آپریشن سے وابستہ اسٹیبلشمنٹ افسران نجی محفلوں میں کہتے پائے جاتے ہیں کہ یہاں کوئی’بھارتی ہاتھ‘ نہیںہے۔ ایک غیر ملکی ہاتھ ہے اور وہ افغان ہاتھ ہے۔ بھارتی حکومت اس ہاتھ کی مدد کرتی ہے لیکن اس سے زیادہ کچھ نہیں۔پاکستانی خفیہ ایجنسی کو یقین ہے کہ 2011 میں قتل ہونے والے سابق افغان صدر کے سوتیلے بھائی احمد ولی کرزئی ہی کابل میں وہ آدمی تھا جو بلوچ شورش کے پیچھے تھا۔</TEXT>
