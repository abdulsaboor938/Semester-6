دبئی ٹیسٹ: قومی ٹیم 482 رنز پر آؤٹ، آسٹریلیا نے بغیر کسی نقصان کے 30 رنز بنالیے
دبئی: آسٹریلیا کے خلاف دبئی میں جاری پہلے ٹیسٹ میچ کے دوسرے روز قومی ٹیم 482 رنز پر آؤٹ ہوگئی، آسٹریلیا نے بغیر کسی نقصان کے 30 رنز بنالیے۔ تفصیلات کے مطابق دبئی میں جاری پہلے ٹیسٹ میچ کے دوسرے روز قومی ٹیم حارث سہیل اور محمد حفیظ کی شاندار سنچری کی بدولت 482 رنز پر آل آؤٹ ہوگئی، دن کے اختتام پر آسٹریلیا کے بغیر کسی نقصان کے 30 رنز بنالیے، آسٹریلیا کو قومی ٹیم کی برتری ختم کرنے کے لیے مزید 452 رنز درکار ہیں۔ آسٹریلوی اوپنرز کریز پر موجود ہیں اور تیسرے روز دوبارہ بیٹنگ کا آغاز کریں گے، ایرون فنچ 13 اور عثمان خواجہ نے 17 رنز بنارکھے ہیں۔ قبل ازیں 255 رنز تین کھلاڑیوں کے نقصان پر قومی ٹیم نے دوسرے روز کھیل کا آغاز کیا تو حارث سہیل کریز پر ڈٹ گئے اور اپنے کیریئر کی پہلی سنچری بنا ڈالی، حارث سہیل 110 رنز بنا کر آؤٹ ہوئے، اسد شفیق نے بھی 80 رنز کی اننگز کھیلی۔ کپتان سرفراز احمد 15 رنز پر رن آؤٹ ہوئے، بلال آصف نے 12 رنز بنائے، بابر اعظم بھی 4 رنز بنا کر رن آؤٹ ہوئے، محمد عباس ایک اور یاسر شاہ تین رنز بنا کر پویلین لوٹ گئے۔ آسٹریلیا کی جانب سے فاسٹ بولر پیٹر سدل نے تین اور نیتھن لائن نے دو کھلاڑیوں کو پویلین کی راہ دکھائی جبکہ مچل اسٹارک، اور ہولینڈ کے حصے میں ایک وکٹ آئی۔ دبئی ٹیسٹ: پہلے روز کا کھیل ختم، پاکستان نے 3 وکٹ پر 255 رنز بنالیے یاد رہے کہ گزشتہ روز قومی ٹیم نے محمد حفیظ کی شاندار سنچری کی بدولت دبئی ٹیسٹ کے پہلے روز کھیل کے اختتام پر 3 وکٹ پر 255 رنز بنائے تھے۔ پاکستان کرکٹ ٹیم کی جانب سے امام الحق نے 2 چھکوں اور 7 چوکوں کی مدد سے 76 رنز اسکور کیے تھے۔ قومی ٹیسٹ ٹیم میں دو سال بعد کم بیک کرنے والے آل راؤنڈر محمد حفیظ نے 15 چوکوں کی مدد سے 208 گیندوں پر 126 رنز اسکور کیے تھے۔ قومی کرکٹ ٹیم کے بلے باز اظہر علی 18 رنز بنا کر ہولینڈ کی گیند پر آؤٹ ہوئے تھے۔ واضح رہے کہ کھیل کے پہلے دن قومی کرکٹ ٹیم کے کپتان سرفراز احمد نے ٹاس جیت کر پہلے بیٹنگ کا فیصلہ کیا تھا۔ comments
