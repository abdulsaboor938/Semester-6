<DOCNO>2816348</DOCNO>
<HL>گوجرانوالہ ، ملتان اور فیصل آباد میں تین مجرموں کو تختہ دار پر لٹکادیا گیا</HL>
<AUTHOR>اردو پوائنٹ</AUTHOR>
<DATELINE> Pakistan 2015-05-21 11:26:36+05</DATELINE>
<TEXT> گوجرانوالہ/ملتان/فیصل آباد (اُردو پوائنٹ اخبار تازہ ترین۔ 21مئی۔2015ء ) گوجرانوالہ ، ملتان اور فیصل آباد میں تین مجرموں کو پھانسی دیدی گئی جبکہ دو مجرموں کی پھانسی پر عملدرآمد روک دیا گیا،پھانسی کے وقت جیلوں میں سیکورٹی کے سخت انتظامات کئے گئے تھے ،سانحہ پشاور کے بعد اب تک درجنوں مجرموں کو تختہ دار پر لٹکایا جاچکا ہے ۔ جمعرات کو میڈیا رپورٹس کے مطابق گوجرانوالہ سینٹرل جیل میں تختہ دار پر لٹکائے گئے قتل کے مجرم اعجاز عرف ججی نے انیس سو اٹھانوے میں معمولی رنجش پر ایک شخص کو قتل کیا تھا۔ دوسرے قیدی امجد علی کی پھانسی مقدمہ مدعی کی جانب سے صلح کا بیان درج کرانے پرروک دی گئی۔ امجد علی نے قصور میں اپنے دوست کو جھگڑے کے دوران قتل کردیا تھا۔خانیوال کے رہائشی عباس نے جائیداد کے تنازعہ پر 1998 میں اپنے چچا اور کزن کو قتل کیا تھا۔ () جس کا مقدمہ تھانہ چھب کلاں میں درج ہوااور سیشن کورٹ خانیوال نے مجرم کو سزائے موت سنائی۔2006 میں مجرم کی رحم کی اپیلیں خارج ہونے پر سیشن کورٹ خانیوال نے مجرم کے ڈیتھ وارنٹ جاری کر دیے جس پر عمل درآمد کرتے ہوے سنٹرل جیل ملتان میں مجرم کو تختہ دار پر لٹکا دیا گیا۔ اس موقع پر جیل انتظامیہ کی جانب سے سیکیورٹی بھی سخت رکھی گئی۔سینٹرل جیل حکام کے مطابق ساڑھے چار بجے قتل کے جرم میں سزائے موت پانے والے مجرم شوکت مسیح کو تختہ دار پر لٹکا دیا گیا۔مجرم نے دو ہزار میں تھانہ صدر کے علاقے میں سمندری روڈ کے رہائشی اپنے رشتہ دار ندیم مسیح کو چھری کے وار کرکے قتل کردیا تھا۔شوکت مسیح کو عدالت نے موت کی سزاسنائی تھی۔ قتل کے دوسرے مجرم عابد کی پھانسی لاہور ہائیکورٹ کے حکم پر موخر کردی گئی۔اس کے ورثا نے سزا پر نظرثانی کی درخواست دائر کی ہے۔ مجرم عابد کو انیس سو اٹھانوے میں تھانہ ترکھانی کے علاقے میں یاسین نامی شخص کو قتل کرنے پر سزائے موت سنائی گئی تھی۔ پھانسی پانے والے تینوں مجرموں کی لاشیں ضروری کارروائی کے بعد ورثاء کے حوالے کر دی گئیں۔</TEXT>
