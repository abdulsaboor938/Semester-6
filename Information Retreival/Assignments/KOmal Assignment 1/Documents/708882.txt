<DOCNO>708882</DOCNO>
<HL>تمباکو نوشی عالمی صحت کےلئے بہت بڑا خطرہ ہے، ڈاکٹر شعیب عالم</HL>
<AUTHOR>روزنامہ پاکستان</AUTHOR>
<DATELINE> Pakistan 2014-05-31 01:20:39+05</DATELINE>
<TEXT>لاہور(پ ر)تمباکو نوشی عالمی صحت کےلئے بہت بڑا خطرہ ہے کیونکہ یہ نہ صرف ترقی یافتہ ممالک کو متاثر کررہی ہے بلکہ ترقی پذیر غریب اور تیسری دنیا کے ممالک بھی اس سے متاثر ہو رہے ہےں، ان خیالات کا اظہار شوکت خانم میموریل کینسر ہسپتال اینڈ ریسرچ سنٹر کے کنسلٹنٹ پلمونالوجسٹ ڈاکٹر شعیب عالم نے '' انسدا د تمباکو نوشی کے عالمی دن '' کے حوالے سے میڈیا سے بات چیت کرتے ہوئے کیا۔ انھوں نے کہا کہ اگرچہ اس موضوع پر لگاتار جاری آگہی کی بدولت صورتحال کچھ بہتر ہورہی ہے لیکن ایک اندازے کے مطابق دنیا کی چوتھائی آبادی میں اب بھی تمباکو کا کسی نہ کسی شکل میںاستعمال جاری ہے،یہی وجہ ہے کہ دنیا بھر میں تمباکو نوشی کی وجہ سے ہونے والی اموات میں اضافہ ہورہا ہے اور ایک اندازے کے مطابق تمباکو نوشی سے ہر سال تقریباً پچاس لاکھ اموات ہوتی ہےں، جن میں سے ستر فیصد کا تعلق ترقی پذیر ممالک سے ہوتا ہے ڈاکٹر شعیب نے بتایا کہ پھیپھڑوں کے کینسرکی سب سے بڑی وجہ سگریٹ نوشی ہے اور نوے فیصد مردوں اور اسّی فیصد خواتین کو ہونےوالے پھیپھڑوں کے کینسرکی بڑی وجہ سگریٹ نوشی ہی ہوتی ہے ۔ انھوں نے کہا کہ تمباکو،پھیپھڑوں کو متاثر کرنے کے ساتھ منہ، گلے، خوراک کی نالی، معدہ، لبلبہ، مثانہ اور گردوں کے کینسر کا باعث بھی ہے۔ انہوں نے مزید بتایا کہ دل کی تقریباً بیس فیصد بیماریوں کا تعلق تمباکو نوشی سے ہے، یہی وجہ ہے کہ سگریٹ نہ پینے والوں کے مقابلے میں سگریٹ پینے والے مردوں میں تین گنا اور خواتین میں چھ گنا ہارٹ اٹیک ہونے کا خطرہ ہوتا ہے۔ ایک سوال کے جواب میںانھوں نے بتایا کہ تمباکو نوشی مرد وخواتین کے تولیدی نظام پر بھی یکساں طور پر اثر انداز ہوتی ہے جبکہ جلدپر جھریاں پڑنا اور معدہ کا السر عام باتیں ہےں۔ سگریٹ کے دھوئیں میں شامل کاربن مونو آکسائیڈ کی وجہ سے ہیموگلوبن کی آکسیجن کو لے جانے کی صلاحیت بھی متاثر ہوتی ہے۔ انھوں نے مزید بتایا کہ ان تمام بیماریوں سے بچنے کا بہترین حل تمباکو کے استعمال کو ترک کرنا ہے، سگریٹ نوشی چھوڑنے کےلئے انسان کو یہ سوچنا چاہئے کہ یہ عادت نہیں ہے بلکہ ایک نشہ ہے جس کے بہت نقصانات ہےں۔ عالمی دن برائے انسداد تمباکو کے موقع پر آج کے دن اپنے اور اپنی فیملی کےلئے تمباکو نوشی چھوڑنے کا فیصلہ ضرور کرلیںاور پھر اپنے فیصلہ پر شرمندہ نہ ہوں، کیونکہ یہ آپ کی فیملی کےلئے بہترین تحفہ ہوگا اور یہ آپ کی زندگی پر بھی مثبت اثر ڈالے گا۔ ڈاکٹر شعیب نے اس موقع پر شوکت خانم ہسپتال کے حوالے سے بتایا کہ ہر سال ہسپتال انسداد تمباکو نوشی کے حوالے سے آگہی مہم کا اہتمام کرتا ہے اور اس سلسلے میں ملک بھر کے سکولوں اور کالجوں میں خصوصی سیشنز منعقد کروائے جاتے ہیںتاکہ طلبہ وطالبات کو تمباکو نوشی کے نقصانات سے آگاہ کیا جاسکے۔ آخر میں انھوں نے اس بات پر زور دیا کہ ہمیں معاشرے کے اس ناسور کو مل کر ختم کرنے کی ضرورت ہے اور نوجوانوں کو خصوصی طور پر اس سے بچے رہنے کی تاکید کرنا بہت اہم ہے، تمباکو نوشی یا زندگی، فیصلہ آپ کا۔</TEXT>
