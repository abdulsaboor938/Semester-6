<DOCNO>969786</DOCNO>
<HL>ڈاکٹر عاصم حسین پرآج بھی فرد جرم عائد نہ ہو سکی</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-25 18:04:00+05</DATELINE>
<TEXT>کرپشن کیسزمیں گرفتار ڈاکٹر عاصم حسین پر فرد جرم آج بھی عائد نہ ہو سکی۔ ریفرنس کی سماعت احتساب عدالت نے 6 مئی تک ملتوی کردی ۔کراچی کی احتساب عدالت نے سابق مشیر پیٹرولیم ڈاکٹر عاصم کے خلاف کرپشن سے متعلق کیس میں ایک ملزم کو ریفرنس کی نقول فراہم کردی جبکہ دو مفرور ملزمان کے ایک بار پھرناقابل ضمانت وارنٹ گرفتاری جاری کردئیے۔ڈاکٹر عاصم و دیگر پر منی لانڈرنگ اور ٹرسٹ کی زمین کےغلط استعمال سمیت دیگر الزامات کے تحت دائر نیب ریفرنس کی سماعت ہوئی۔اس موقع پر ڈاکٹر عاصم کے وکیل کی جانب سے ایک درخواست دائر کی گئی جس میں موقف اختیار کیا گیا کہ ان کے موکل کو یو اے ای کے سفارت خانے سے کچھ کاغذات پر دستخط کرانے ہیں لہذا انھیں جانے کی اجازت دی جائے۔ درخواست پر عدالت کی جانب سے کل فیصلہ جاری کیے جانے کا امکان ہے۔عدالت نے کیس کے دو مفرور ملزمان کے ایک بار پھر ناقابل ضمانت وارنٹ گرفتاری جاری کرتے ہوئے سماعت 6 مئی تک ملتوی کردی۔ مفرور ملزمان میں مسعود حیدر جعفری اور عبد الحمید شامل ہیں۔ڈاکٹر عاصم و دیگر ملزمان پر 462 ارب روپے کی کرپشن کا الزام ہے۔</TEXT>
