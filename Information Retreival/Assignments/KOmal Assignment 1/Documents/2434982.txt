<DOCNO>2434982</DOCNO>
<HL>پاکستان سمیت دنیا بھر میں آج یوم مزدور منایا جارہا ہے</HL>
<AUTHOR>جیو اردو نیوز</AUTHOR>
<DATELINE> Pakistan 2018-05-01 13:05:57+05</DATELINE>
<TEXT>اسلام آباد: پاکستان سمیت دنیا بھر میں آج یوم مزدور منایا جارہا ہے جس کا مقصد مزدوروں کے ان لیڈروں کو خراج عقیدت پیش کرنا ہے جنہوں نے ان کے حقوق کے لیے قربانیاں دیں۔یوم مزدور کی مناسبت سے آج ملک میں عام تعطیل ہے جس کی وجہ سے تمام اسکول اور دفاتر بند ہیں۔ مزدوروں کے حق میں آج ملک کے مختلف شہروں میں ریلیاں نکالی جائیں گی اور سیمینارز بھی منعقد کیے جائیں گے۔عالمی یوم مزدور کے موقع پر عام تعطیل کے باوجود بے شمار مزدور روزی کمانے کی خاطر مزدوری کی تلاش میں گھروں سے نکلے ہیں۔یوم مزدور پر پیغاماتمحنت کشوں کے عالمی دن پر صدر مملکت ممنون حسین نے اپنے پیغام میں کہا کہ ملکی تعمیر و ترقی میں محنت کشوں کا کردار کلیدی ہے، بجٹ میں ان کے معاوضوں میں معقول اضافہ کیا گیا، محنت کش نیک نیتی اور دیانت کی شاندار روایات کے امین ہیں۔وزیراعظم شاہد خاقان عباسی نے اپنے پیغام میں کہا کہ شکاگو کے محنت کشوں کی قربانی تاریخ کا اہم باب ہے، حکومت محنت کشوں کے حقوق کے تحفظ کے لیے پرعزم ہے، آجر اور اجیر ملکی ترقی میں شراکت دار ہیں۔وزیراعظم نے مزید کہا کہ عالمی مسابقت میں جدید ٹیکنالوجی کا حصول ناگزیر ہے، محنت کش طبقے کی فلاح و بہبود کے لیے کئی اقدامات کیے ہیں۔اسپیکر قومی اسمبلی سردار ایاز صادق نے کہا کہ یوم مئی ہمیں محنت کش طبقے کی خدمات کو خراج تحسین پیش کرنے کا موقع فراہم کرتا ہے، محنت کش ملکی تعمیر و ترقی میں اہم ستون کی حیثیت رکھتے ہیں۔سردار ایاز صادق نے مزید کہا کہ آج ظلم و ستم، استحصال اور ناانصافی کے خلاف شکاگو کے شہیدوں کی جدوجہد کو یاد کرنے کا دن ہے، ہم مزدور طبقے کی ملک کی تعمیر و ترقی میں اہم کردار کو خراج تحسین پیش کرتے ہیں۔ چیئرمین تحریک انصاف عمران خان نے اپنے بیان میں کہا کہ آج مزدوروں کے حقوق اور وقار کی حفاظت کے پی ٹی آئی کے عزم کا اعادہ کرتا ہوں، ہمیں یقینی بنانا ہے کہ آئین میں درج مزدوروں کے حقوق حقیقت بن جائیں، کوئی ملک اپنے مزدوروں کے حقوق کے تحفظ کے بغیر ترقی نہیں کرسکتا۔یوم مزدور کیا ہے ؟1886 کو یکم مئی کے دن امریکا کے شہر شکاگو کے مزدور، سرمایہ داروں اور صنعتکاروں کی جانب سے کئے جانے والے استحصال پر سڑکوں پر نکلے لیکن پولیس نے جلوس پر فائرنگ کرکے سیکڑوں مزدوروں کو ہلاک اور زخمی کیا جبکہ درجنوں کو اپنے حق کے لئے آواز بلند کرنے پر پھانسی دی گئی۔شکاگو کے محنت کشوں کے ساتھ اظہار یکجہتی کے لیے دنیا کے بیشتر ممالک میں یکم مئی کو محنت کشوں کا عالمی دن منایا جاتا ہے۔یکم مئی کو ہر سال یہ دن اس عہد کے ساتھ منایا جاتا ہے کہ مزدوروں کے معاشی حالات تبدیل کرنے کے لیے کوششیں تیز کی جائیں۔پاکستان میں قومی سطح پر یوم مزدور منانے کا آغاز 1973 میں ذوالفقار علی بھٹو کے دور حکومت میں ہوا، اس دن کی مناسبت سے ملک بھر کے تمام چھوٹے بڑے شہروں میں تقریبات، سیمینارز، کانفرنسز اور ریلیوں کا انعقاد کیا جاتا ہے۔</TEXT>
