<DOCNO>602123</DOCNO>
<HL>شوکت خانم کینسر ہسپتال میں اینٹی ٹوبیکو پوسٹر مقابلے،بچوں کی بھرپور شرکت</HL>
<AUTHOR>روزنامہ پاکستان</AUTHOR>
<DATELINE> Pakistan 2015-05-31 01:46:16+05</DATELINE>
<TEXT>لاہور(پ ر)شوکت خانم میموریل کینسر ہسپتال اینڈ ریسرچ سینٹرمیں سالانہ اینٹی ٹوبیکو پوسٹر کمپٹیشن کا اہتمام کیا گیایہ مقابلہ عالمی انسداد تمباکو نوشی کے دن کے حوالے سے ہسپتال میں ہونے والی مختلف آگہی مہمات کا حصہ ہے جس کا مقصد نوجوانوں میں تمباکو نوشی کے نقصانات بارے آگہی پیدا کرنا ہے۔ ملک بھر کے سکولوں کے بچوں نے اس مقابلہ میں بھرپورحصہ لیتے ہوئے تقریباً 6000پوسٹر ہسپتال کو ارسال کئے۔ ہسپتال میں منعقدہ ایک تقریب میں شوکت خانم ہسپتال کے چیف ایگزیکٹو آفیسر ڈاکٹر فیصل سلطان نے مقابلہ جیتنے والوں میں انعامات اور سرٹیفکیٹ تقسیم کئے۔ اس موقع پر ہسپتال کے مختلف ڈاکٹرز نے تمباکو نوشی کے نقصانات کے متعلق آگہی بھی دی۔ کنسلٹنٹ کارڈیالوجسٹ ڈاکٹر فیض الرحمن نے کہا کہ پاکستان میں نوجوانوں میں تمباکو نوشی کا بڑھتا ہوا رجحان بہت خطرناک صورت اختیار کررہا ہے، جس کو روکنے کیلئے ہمیں ملکی سطح پر تمباکو نوشی کے خلاف مہم چلانی ہوگی۔ ایک محتاط اندازے کے مطابق دل کی بیس فیصد بیماریاں سگریٹ نوشی کی وجہ سے ہوتی ہیں جبکہ دماغ کے کچھ نفسیاتی عارضوں اور دیگر بیماریوں کا تعلق بھی تمباکو نوشی سے جڑتاہے۔ انہوں نے کہا کہ اگرچہ اس موضوع پر لگاتار جاری آگہی کی بدولت دنیا بھر میں صورتحال کچھ بہتر ہورہی ہے لیکن پاکستان میں تمباکونوشی میں اضافہ دیکھنے میں آرہا ہے اور خصوصاً نوجوانوں میں مختلف قسم کے نشے کا استعمال بڑھ رہا ہے جس سے نوجوانوں کی فکری اور جسمانی صلاحیتوں میں نقصان کا اندیشہ ہے۔ کنسلٹنٹ پلمونری اینڈ جنرل میڈیسن ڈاکٹر یاسر افتخار نے بتایا کہ تمباکو نوشی سے مختلف قسم کے کینسر، دل وپھیپھڑوں کی بیماریوں سمیت دوسری خطرناک بیماریاں ہونے کا شدیدخطرہ رہتا ہے، جس کی روک تھام سے ہم کروڑوں زندگیوں کو خطرناک بیماریوں سے بچا سکتے ہیں۔ سگریٹ، پائپ، حقہ، شیشہ اور تمباکو کا دوسرا استعمال جیسا کہ پان چھالیہ گٹکا وغیرہ اور تمباکو سونگھنا جیسی تمام عادات صحت کیلئے نہایت خطرناک ہوتی ہیں۔</TEXT>
