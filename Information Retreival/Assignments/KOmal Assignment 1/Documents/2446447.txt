<DOCNO>2446447</DOCNO>
<HL>سانحہ باجوڑ ایجنسی کیخلاف ملک گیر احتجاجی مظاہرے و ریلیاں، امریکہ و حکمرانوں کیخلاف نعرے بازی، امریکی پرچم نذر آتش، واقعہ کی تحقیقات کا مطالبہ،باجوڑ ایجنسی میں شٹر ڈاؤن و پہیہ جام ہڑتال، نظام زندگی مفلوج ہوگیا</HL>
<AUTHOR>اردو پوائنٹ</AUTHOR>
<DATELINE> Pakistan 2006-11-03 18:46:05+05</DATELINE>
<TEXT>اسلام آباد+ مردان+باجوڑ ایجنسی (اردوپوائنٹ اخبار تازہ ترین03نومبر2006 ) متحدہ مجلس عمل کی کال پر ملک بھر میں سانحہ باجوڑ کیخلاف یوم احتجاج منایا گیا جس دوران احتجاجی مظاہرے کئے گئے اورریلیاں نکالی گئیں اورا مریکہ و حکمرانوں کیخلاف نعرے بازی کی اور امریکی پرچم و صدر بش اورمشرف کے پتلے نذر آتش کئے گئے اور واقعہ کی اعلیٰ سطحی تحقیقات کا مطالبہ کیا گیا جبکہ باجوڑ ایجنسی میں شٹر ڈاؤن اورپہیہ جام ہڑتال رہی جس دوران تمام دکانیں اور بازار بند رہے اورنظام زندگی مفلوج ہوگیا۔ تفصیلات کے مطابق جمعہ کو متحدہ مجلس عمل کی کال پر یوم احتجاج منایا گیا اورباجوڑ ایجنسی کے واقعہ کیخلاف دارالحکومت سمیت ملک کے مختلف شہروں میں احتجاجی مظاہرے اورریلیاں نکالی گئیں جس میں واقعہ کی شدید مذمت کی گئی اورکراچی میں باجوڑ کے واقعہ کیخلاف جلسہ ہوا جس میں بڑی تعداد میں لوگوں نے شرکت کی۔ () شرکاء نے بینرز اور پلے کارڈ اٹھا رکھے تھے جن پر امریکہ اورحکمرانوں کیخلاف نعرے درج تھے۔ جلسے کے بعد مدرسے میں حملے میں مرنے والوں کی غائبانہ نمازجنازہ ادا کی گئی جس میں لوگوں کی بڑی تعداد نے شرکت کی۔ نماز جنازہ کے بعد شرکاء نے ریلی نکالی اورسبزی منڈی سے گلشن معمارکی طرف گئے۔ انہوں نے امریکہ اورحکمرانوں کیخلاف نعریلگائے اوربعد میں پرامن طور پر منتشر ہوگئے۔ باجوڑ واقعہ کیخلاف باجوڑ ایجنسی میں سیاسی اتحاد کی اپیل پر شٹر ڈاؤن اورپہیہ جام ہڑتال رہی اس دوان باجوڑ ایجنسی میں تمام دکانیں بند رہیں اورسڑکوں پر ٹریفک کم رہی۔ ایجنسی کے ہیڈ کوارٹر خارناواگئی، صدیق آباد پھاٹک اور لوٹے سنگ سمیت متعدد علاقوں میں احتجاجی مظاہرے کئے گئے۔ مظاہرین نے مدرسے پر بمباری کی شدید الفاظ میں مذمت کی بعض مقامات پر مظاہین نے ٹائر جلا کر سڑکیں بلاک کر دیں اوربعض علاقوں میں گاڑیوں پر پتھراؤ بھی کیا۔ باجوڑ مدرسے پر حملے کیخلاف جماعت اسلامی کے تحت یوم احتجاج منایا گیا سرحد اورفاٹا میں نماز جمعہ کے بعد مظاہرے کئے گئے۔ مظاہرین سے خطاب کرتے ہوئے مقررین نے باجوڑ کے واقعہ کی شدید مذمت کی۔ لاہور شیخوپورہ سمیت دیگر مقامات پر نماز جنازہ کے بعد احتجاجی مظاہرے ہوئے اور احتجاجی ریلیاں نکالی گئیں۔ آزاد کشمیر کے دارالحکومت مظفر آباد میں اپراڈہ کے مقام پر شباب ملی اورجماعت اسلامی کے زیر اہتمام احتجاجی مظاہرہ کیا گیا مانسہرہ، کوہستان، بٹگرام اوربالاکوٹ میں بھی احتجاجی مظاہرے ہوئے اوراحتجاجی ریلیاں نکالی گئیں اورامریکی پرچم، صدر بش اور صدر شمرف کے پتلے نذر آتش کئے گئے۔ کوئٹہ میں ایم ایم اے کے تحت نمازجمعہ کے بعد احتجاجی ریلیاں نکالی گئیں بلوچستان کے دیگر علاقوں ڈیرہ اللہ یار، ڈیرہ مراد جمالی، گنداوا، باگ اور اوستہ محمد میں بھی احتجاجی ریلیاں نکالی گئیں۔ جبکہ اسلام آباد میں آبپارہ چوک میں احتجاجی مظاہرہ کیا گیا جس دوران مظاہرین نے امریکہ اور موجودہ حکمرانوں کیخلاف نعرے بازی کی اور واقعہ کی تحقیقات کیلئے اعلیٰ عدالتی کمیشن تشکیل دینے کا مطالبہ کیا جبکہ ڈیرہ اسماعیل خان، پتوکی، مردان اور صوبہ سرحد کے مختلف علاقوں سمیت ملک بھر میں احتجاجی مظاہرے کئے گئے اور واقعہ کی اعلیٰ سطحی تحقیقات کا مطالبہ کیا گیا۔</TEXT>
