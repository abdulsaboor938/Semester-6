<DOCNO>472021</DOCNO>
<HL>عرب دنیا کا وہ علاقہ جہاں تمباکو نوشی پر پابندی لگا دی گئی</HL>
<AUTHOR>روزنامہ پاکستان</AUTHOR>
<DATELINE> Pakistan 2016-04-30 13:22:50+05</DATELINE>
<TEXT>ریاض (مانیٹرنگ ڈیسک) سعودی عرب کے صوبے الدرعیة کے گورنر پرنس احمد بن عبداللہ بن عبدالرحمان نے کہا ہے کہ صوبے میں سگریٹ کی فروخت پر پابندی کا فیصلہ برقرار ہے۔ان کا کہنا ہے کہ ” سگریٹ کے مضر اثرات ہمارے لئے عبرت کا باعث ہونے چاہئیں بالخصوص طلباءکیلئے تاکہ وہ تمباکو نوشی سے دور رہیں کیونکہ یہ صحت کیساتھ ساتھ ماحول کیلئے بھی اچھی نہیں ہے“۔ یہ بات انہوں نے تمباکو نوشی کے خطرات سے آگاہی کیلئے شروع کئے گئے تین روزہ پروگرام میں شرکت کے دوران کہی۔ انہوں نے پروگرام کے شرکاءکی حوصلہ افزائی کی اور صوبے کے رہنے والوں کو تمباکو نوشی سے پرہیز کرنے اور صوبے میں سگریٹ کی فروخت پر پابندی سے متعلق صحیح معلو مات پھیلانے میں مدد کی اپیل بھی کی۔ یہ تین روزہ پروگرام سعودی سنٹر فار سٹڈیز اینڈ ریسرچ فار ڈرگ پریوینشن کی جانب سے منعقد کیا گیا تھا جس میں متعدد لیکچرز اور ورکشاپس شامل تھیں جن کا مقصد نوعمر طالب علموں کی رہنمائی اور تمباکو نوشی کے مضر اثرات سے آگاہ کرنا تھا۔</TEXT>
