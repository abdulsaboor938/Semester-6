<DOCNO>335105</DOCNO>
<HL>آج یوم یکجہتی کشمیر،شہر شہر تقریبات،سیمینارز کا انعقاد،ریلیاں نکالی جائینگی</HL>
<AUTHOR>روزنامہ پاکستان</AUTHOR>
<DATELINE> Pakistan 2017-02-05 03:44:58+05</DATELINE>
<TEXT>ملتان،وہاڑی،کبیروالا، میلسی،کوٹ ادو ، وجھیانوا لہ، عبدالحکیم،ڈیرہ غازی خان،راجن پور ،رحیم یارخان ، لیہ،صادق آباد،منکیرہ(سٹی رپورٹر،جنرل رپورٹر ، خبرنگار ،نمائند گان)آج5فروری (بقیہ نمبر17صفحہ12پر ) کو پورے پاکستان میں یوم یکجہتی کشمیر منایا جائے گا۔اس سلسلے میں ملتان سمتی جنوبی پنجاب بھر میں تقریبات،سیمینارز کا انعقاد کرنے کیساتھ ساتھ جلسے،جلوس اور ریلیاں نکالی جائینگی تفصیل کے مطابق ملتان میں جماعت اسلامی سٹی ڈسٹرکٹ ملتان کے زیر اہتمام 10بجے صبح چوک حسین آگاہی سے یکجہتی کشمیر ریلی نکالی جائے گی ۔گھنٹہ گھر پہنچ کر اختتام پذیر ہوگی جس کی قیادت جماعت اسلامی پنجاب کے نائب امیر شیخ عثمان فاروق ، امیر ملتان شہر میاں آصف محمود اخوانی ، ملتان ڈسٹرکٹ بار کے سابق صدر عظیم الحق پیرزادہ، صہیب عمار صدیقی سمیت تاجر، وکلاء، طلبہ، مزدور رہنما کریں گے۔ جماعت اسلامی ضلع ملتان کے تحت 2بجے دن مدرسہ تفہیم القر آن شجاع آباد سے یکجہتی کشمیر ریلی نکالی جائے گی جو تھانہ چوک پر پہنچ کر اختتام پذیر ہوگی جس کی قیادت امیر جماعت اسلامی ضلع ملتان میاں منیر احمد بودلہ ، ڈاکٹر شبیر الحسن بخاری ، ڈاکٹر اشرف علی عتیق، علامہ عبدالوحید اختر سمیت دیگر رہنما کریں گے ۔ جلالپور پیروالہ ، ظفر شریف شہید میں بھی ریلیاں نکالی جائیں گیں۔ جماعت اسلامی حلقہ خواتین ضلع ملتان کے تحت دولت گیٹ سے ریلی نکالی جائے گی جس کی صوبائی نائب ناظمہ رفیعہ فاطمہ، ضلعی ناظمہ محترمہ امین ودیگر ذمہ داران کریں گی۔ قبل ازیں انساانی ہاتھوں کی زنجیر بنائی جائے گی جس میں خواتین وبچے شریک ہونگے جبکہ جماعت اسلامی ملتان کے تحت مختلف علاقوں میں جماعت اسلامی کے زیراہتمام اجتماعات ہونگے۔تحریک آزادی جموں کشمیر کے تحت یکجہتی کشمیر کسان کارواں آج ہوگا۔ وہاڑی چوک سے کچہری چوک تک کارواں کی قیادت رہنما تحریک آزادی جموں کشمیر حافظ عبدالرؤف و دیگر رہنما کریں گے۔ کارواں کے اختتام پرکچہری چوک پر جلسہ عام سے مذہبی، سیاسی و کشمیری جماعتوں کے رہنماء خطاب کریں گے۔ گزشتہ روز جماعۃ الدعوۃ ملتان کے مسؤل میاں سہیل احمد نے ضلعی ذمے داران و انتظامی کمیٹیوں کے ہمراہ کچہری چوک کا دورہ کیا اور انتظامات کو حتمی شکل دی۔ قبل ازیں انہوں نے یکجہتی کشمیر کسان کارواں کے حوالے سے جماعۃ الدعوۃ کے ضلعی، تحصیلی و شعبہ جاتی ذمے داران کے اجلاس میں تیاریوں کا جائزہ بھی لیا۔ اجلاس میں طے پایا کہ دیہاتی علاقوں سے کسان ٹریکٹروں پر مشتمل قافلے سمیت اور شہر کے مختلف مقامات سے گاڑیوں اور موٹر سائیکلوں پر مشتمل قافلے دوپہر11بجے وہاڑی چوک پہنچیں گے، جہاں سے کسان کشمیر کارواں کا آغاز ہوگااور بی سی چوک،14نمبر چوک،دولت گیٹ ،گھنٹہ گھر چوک سے ہوتا ہوا 1:00بجے کچہری چوک پہنچے گا۔ جس کے اختتام پرکچہری چوک پر بڑا جلسہ منعقد ہوگا۔چیمبر آف سمال ٹریڈرز اور انجمن تاجران ابدلی روڈ‘ چوک فوارہ کے زیر اہتمام یکجہتی کشمیر ریلی آج گھنٹہ گھر چوک سے گورنمنٹ پائلٹ سکول نواں شہر تک نکالی جائے گی ریلی کی قیادت آل پاکستان انجمن تاجران کے صدر خواجہ محمد شفیق‘ ظفر اقبال صدیقی‘ عزیز بلوچ کریں گے ۔کشمیریوں سے اظہار یکجہتی کیلئے میونسپل کارپوریشن ملتان کے زیر اہتمام آج 5فروری کو صبح10بجے ضلع کونسل ہال سے ریلی کا انعقاد کیا جائے میئر ملتان چوہدری نوید الحق کے حکم پر چیف کارپوریشن آفیسر نے میونسپل کارپوریشن کے تمام میونسپل آفیسروں کو ریلی میں بمع اپنے اپنے سٹاف کے شرکت یقینی بنانے کی ہدایات جاری کردی گئی ہیں چیف کارپوریشن آفیسر کے ان احکامات پر آفیسران و ملازمین میں گزشتہ روز بے چینی پھیلی رہی ایک تو اتوار کے دن کے باعث5فروری کی چھٹی مارے جانے اور اوپر سے اتوار کے دن بھی ڈیوٹی پر بلائے جانے پر ملازمین پریشانی کا شکار نظر آئے۔ضلعی حکومت کی طرف سے آج5فروری اتوار کو یوم یکجہتی کشمیر کے سلسلے میں مختلف تقریبات کے شیڈول کا اعلان کردیا گیا ہے۔مرکزی تقریب صبح9بجے بوسن ہال میں ہوگی اور بعدازاں قائممقام کمشنر نادر چٹھہ کی قیادت میں بوسن ہال سے کلمہ چوک تک واک ہوگی جبکہ ضلع کونسل اور میونسپل کارپوریشن کے زیر انتظام سیمینار10بجے دن رضا ہال میں ہوگا اور بعدازاں ریلی نکالی جائے گی دریں اثناء یوم یکجہتی کشمیر کے حوالے سے مختلف سرکاری تعلیمی اداروں میں تقریری مقابلے ہوں گے اور سپورٹس گراؤنڈ میں کھیلوں کے مقابلے ہوں گے۔وہاڑی سے بیورو رپورٹ اور نمائندہ خصوصی کے مطابق د ن ساڑھے دس بجے گورنمنٹ ماڈل ہا ئی سکول وہاڑی کے خورشد ہال میں سیمینا ر منعقد ہو گا،سیمینا ر کے اختتام پر خورشید ہال سے پر یس کلب تک ایک ریلی نکا لی جا ئے گی ضلع کی تحصیل میلسی اور بو رے والا میں بھی سیمینا ر اور ریلیوں کا انعقاد کیا جا ئے گا ،علا و ہ ازیں ضلع کے مختلف تعلیمی اداروں میں کشمیر کے مو ضو ع پر تقر یر ی مقا بلوں کااہتمام کیا گیا جس میں طلباو طا لبا ت نے کشمیر یوں کی تحریک آزادی کے حو الے سے پر جو ش اندازمیں تقر یر کیں اور کشمیر ی شہدا کو خراج عقیدت پیش کیا ۔کبیروالا سے نامہ نگار کے مطابق دفاع پاکستان کونسل کبیروالا کے زیر اہتمام یوم کشمیر کے حوالے سے آج 11بجے دن نیا لاری اڈا کبیروالا سے ریلی نکالی جائے گی ۔جس کی قیادت جمعیت علماء اسلام (س) کے سرپر ست علامہ عبدالکریم نعمانی،مولانا عبدالخالق رحمانی اور دیگر علماء کرام کریں گے ۔جماعت اسلامی کبیروالا کے زیر اہتمام کشمیر موٹر سائیکل ریلی جامعہ مسجد ربانی مخدوم پور روڈ سے نکالی جائے گی اور جمعیت علماء اسلام (ف) کے ضلعی رہنما مولانا عبدالمجید انور کی قیادت میں کشمیر ریلی نزد نورانی مسجد ککڑہٹہ روڈ کبیروالا سے 2بجے دن شروع ہوگئی۔کبیروالا یونین آف جرنلسٹس اور ایوان صحافت کبیروالا کے باہمی اشتراک سے ’’کشمیریوں کی تحریک آزادی میں میڈیا کا کردار ‘‘ کے عنوان سے سیمینار منعقد ہوگا۔د ن ساڑھے دس بجے جمعیت علماء اسلام کے زیر اہتمام ریلی نکالی جائے گی اس کے علاوہ جماعت اسلامی کے زیر اہتمام کمیٹی باغ کے سبزہ زار میں چیرمین میونسپل کمیٹی خان توصیف احمد خان یوسف زئی کی صدارت میں سیمینا ر اور ریلی کا انعقاد کیا جا ئے گا میلسی کے اہم چوراہوں میں کشمیر ی بھا ئیوں سے اظہا ر یک جہتی کے لیے بینرز آویزاں کئے جا ئیں گے ۔کوٹ ادو سے تحصیل رپورٹر کے مطابق ملک بھر کی طرح کوٹ ادو میں بھی آج کشمیریوں سے اظہار یکجہتی کیلئے یوم یکجہتی کشمیر منایا جائے گا، اس حوالے سے کشمیر کی آزادی کے حق اور بھارتی مظالم کے خلاف جماعت اسلامی کو ٹ ادو کے زیر اہتمام مقبوضہ کشمیر کے مظلوم عوام سے اظہار یکجہتی کے لیے ’’کشمیر ریلی ‘‘ نکالی جائے گی جوکہ ٹبہ شہر سے تھانہ چوک اختتام پذیر ہوگی، ریلی سے امیر جماعت اسلامی حلقہ پی پی 251چوہدری زاہد اجمل،محمد کاشف نواز جنرل سیکر ٹری جماعت اسلامی ،وکیل رہنماء مبشر احمد گرمانی،شمیم الظفر عرفی ، مولانا اسماعیل بلوچ و دیگر نے خطاب کریں گے۔وجھیانوالہ سے نمائندہ پاکستان کے مطابق وجھیانوالہ میں کل جماعت اسلامی کے زیر اہتمام 5فروری کے حوالے سے یوم یکجہتی کشمیر ریلی نکالی جائے گی ۔ ریلی کی قیادت صدام سیال کریں گے،ریلی میں خصوصی شرکت مبشر علی سیال ،چوہدری طارق ساحل ،محمد عبدللہ کمبوہ ،چوہدری محسن رضا ،وسیم اکرم لڑکاو دیگر بھر پور شرکت کریں گے ۔عبدالحکیم سے نامہ نگا رکے مطابق جماعت اسلامی یوتھ عبدالحکیم کے زیراہتمام ریلی نکالی جائے گی ،ریلی کے شرکاء سے جماعت اسلامی یوتھ کے ضلع صدر سیلم آذاد خطاب فرمائیں گے ان خیالات کا اظہار جماعت اسلامی یوتھ ضلع خانیوال کے نائب صدر عمران تھراج نے صحافیوں سے گفتگو کرتے ہوئے کیا۔ ڈیرہ غازی خان سے نمائندہ خصوصی کے مطابق حکومت پنجاب کی ہدایت پر ضلع ڈیرہ غازیخان میں 5فروری کو یوم یکجہتی کشمیر بھر پور طریقے سے منایا جائے گا. سرکاری محکموں کی طرف سے ریلیاں ، سیمینار اور پروگرامز منعقد کیے جائیں گے . کشمیر میں بھارتی جارحیت کو بے نقاب کرنے اور کشمیریوں سے یکجہتی کیلئے مختلف مقامات پر آگاہی بینرز اور پوسٹر آویزاں کیے جائیں گے. انتظامات کو حتمی شکل دے دی گئی ہے . یہ بات ایڈیشنل ڈپٹی کمشنر جنرل محمد اقبال مظہر مہار نے ڈپٹی کمشنر آفس میں منعقدہ اجلاس کی صدارت کرتے ہوئے کہی. انہوں نے کہاکہ میونسپل کارپوریشن آفس سے دس بجے صبح میئر شاہدحمید چانڈیہ کی زیر قیادت ریلی نکالی جائے گی . اسی طرح گورنمنٹ کمپری ہینسو سکول ڈیرہ غازیخان سے ایڈیشنل ڈپٹی کمشنر جنرل 11بجے دن ریلی کی قیادت کریں گے جوآرٹس کونسل میں اختتام پذیر ہو گی . علاوہ ازیں آرٹس کونسل کے زیر اہتمام" کشمیر بنے گا پاکستان "کے موضوع پر آرٹس کونسل آڈیٹوریم میں اصلاحی ڈرامہ بھی پیش کیا جائے گا. اجلاس میں ڈائریکٹر سوشل ویلفیئر فاروق احمد ، ریذیڈنٹ ڈائریکٹر آرٹس کونسل محمد اسداللہ شہزاد سمیت متعلقہ افسران موجود تھے ۔راجن پور سے نامہ نگار کے مطابق انجمن تاجران مٹھن کوٹ حاجی رشید احمد ساجد گروپ کے سٹی چیئرمین کاشف ریحان خان اور صدر رانا محمد ارشد کی قیادت میں آج پانچ فروری کو کشمیری عوام کے ساتھ اظہار یکجہتی کیلئے ریلی نکالی جائے گی اور بھارتی فوج کی مقبوضہ کشمیر میں مظالم کے خلاف احتجاج کیا جائے گا۔رحیم یار خان سے ڈسٹرکٹ رپورٹر کے مطابق آج یوم یکجہتی کشمیر ڈے بھر پور انداز میں منایا جائے گا کلرک وملازمین کشمیری بھائیوں کے شانہ بشانہ کھڑے ہیں، ان خیالات کا اظہار آل پاکستان کلرک ایسوسی ایشن خدمت گروپ کے ضلعی سربراہ چوہدری عابد بشیر ،محبوب خان ،محمد اعظم خان ،عمر وڑائچ،محمود نواز ،عمیر چوہدری ،ظہیر احمد ،غلام قادر کورائی ودیگر نے یوم یکجہتی کشمیر ڈے کے موقع پر میٹنگ میں اظہار خیال کیا۔تحریک آزادی کشمیر اور کسان برادری نے پانی کی کمی اور انڈیا کی جانب سے آبی جارحیت کے خلاف پل دڑی سانگھی سے ریلی نکالی جو فوجی چاؤنی چوک‘ اڈا گلمرگ‘ وائرلیس پل‘ سرکلر روڈ‘ بلجیم چوک‘ ریلوے چوک ‘ سٹی پل‘ جی پی او چوک‘ سٹی چوک‘ ڈی سی او آفس چوک سے ہوتی ہوئی ابوظہبی روڈ پر اختتام پذیر ہوئی۔ ریلی کی قیادت کسان رہنما اقبال محمود‘ محمدعبداللہ‘ نعمان احمد‘ زبیرمحمود‘ محمد خالد اور شکیل احمدکررہے تھے۔لیہ سے نامہ نگار کے مطابق آج 5فروری کو انجمن تاجران لیہ کے پلیٹ فارم سے کشمیریوں کے ساتھ یوم یکجہتی اظہار کے لئے11بجے دن لیہ مائنر پل سے صدر بازار شمالی گیٹ تک ایک بڑی ریلی نکالی جائے گی ۔قیادت صدر انجمن تاجران لیہ ملک مظفر اقبال دھول کریں گے ۔یہ بات مہر محمد عمران تھند پریس سیکرٹری انجمن تاجران لیہ نے بتائی۔صادق آباد سے نامہ نگار اور نمائندہ پاکستان کے مطابق تحصیل امیر جمعیت علماء اسلام قاری شاہد محمود رحیمی نے کہاکہ جے یو آئی کے زیر اہتمام کشمیریوں کیساتھ اظہار یکجہتی کیلئے آج 5فروری کو دن دس ماڈل ٹاؤن چوک سے ایک ریلی نکالی جائے گی ۔آج جماعت اسلامی صادق آباد کے زیر اہتمام غوثیہ چوک سے ریلوے چوک تک کشمیریوں کے حق میں ریلی نکالی جائے گی اور ہاتھوں کی زنجیر بھی بنائی جائے گی جماعت اسلامی کے رہنما فاروق امین باجوہ ،قاری سعید احمد،حاجی عبدالعزیز ودیگر نے کہاکہ صادق آباد میں ہونے والے اس مظاہرے اور ریلی میں شہر بھر کی سول سوسائٹی سیاسی سماجی،کاروباری تنظیموں کے عہدیداروں کو شرکت کی دعوت دی گئی ہے۔مسلم لیگ ن یوتھ ونگ کے زیر اہتمام آج بلدیہ سے پریس کلب تک کشمیریوں کے حق میں ریلی نکالی جائے گی ریلی کی قیادت یوتھ ونگ کے صدر وقاص شفیق پپا اور میاں علی اکبر کریں گے ۔مسلم سٹوڈنٹس فیڈریشن کے زیر اہتمام کشمیریوں کیساتھ اظہار یکجہتی کیلئے آج پانچ فروری کو ایک ریلی نکالی جائیگی ، ریلی صبح نو بجے میونسپل کمیٹی سے شروع ہو کر مختلف شاہراؤں سے ہوتے ہوئے پریس کلب کے باہر پہنچے گی ، ریلی کی قیادت ممبر تحصیل کونسل وقاص شفیق پپا ء کریں گے۔منکیرہ سے نامہ نگار کے مطابق جماعت اسلامی منکیرہ کی جانب سے اقبال گیٹ سے منکیرہ پریس کلب تک احتجاجی ریلی کا انعقاد کیا جائے گا ریلی میں شہر بھر سے سماجی ،سیاسی ،تعلیمی ، ادبی شخصیات شرکت کریں گی پریس کلب منکیرہ کے سامنے اہم شخصیات اظہار خیال کریں گی ۔</TEXT>
