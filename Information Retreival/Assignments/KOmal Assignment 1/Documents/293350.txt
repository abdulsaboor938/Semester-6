<DOCNO>293350</DOCNO>
<HL>پاکستان میں عدم استحکام کے لئے بھارت افغان تعاون</HL>
<AUTHOR>روزنامہ پاکستان</AUTHOR>
<DATELINE> Pakistan 2017-04-28 00:29:15+05</DATELINE>
<TEXT>ڈائریکٹر جنرل آئی ایس پی آر اور پاک فوج کے ترجمان میجر جنرل آصف غفور نے کہا ہے کہ پاکستان کو غیر مستحکم کرنے کا بیرونی ایجنڈا اور دشمن کے مذموم عزائم بے نقاب کر دیئے گئے ہیں، ہمارے نوجوان پاکستان کی اصل طاقت ہیں اور وہ دشمن کی جھوٹی باتوں میں ہرگز نہیں آئیں گے، نہ ہی کبھی دہشت گردوں کے جال میں پھنسیں گے، آئی ایس پی آر نے کالعدم طالبان تنظیم کے منحرف ترجمان احسان اللہ احسان کی وہ ویڈیو بھی ریلیز کر دی ہے، جس میں طالبان کے ساتھ وابستہ رہنے والے اِس دہشت گرد نے انکشاف کیا ہے کہ پاکستان میں دہشت گردی بھارت اور افغانستان کراتے ہیں اِن دونوں ممالک کی انٹیلی جنس ایجنسیاں اہداف مقرر کر کے دہشت گردوں کو پاکستان بھیجتی اور پھر اس کی قیمت بھی ادا کرتی ہیں۔ طالبان، اسرائیل سے بھی مدد لینے کو تیار تھے، جبکہ انہیں مغربی ممالک بھی سپورٹ کرتے ہیں، اعترافی ویڈیو میں احسان اللہ احسان نے تسلیم کیا کہ واہگہ بارڈر پر پرچم اُتارنے کی تقریب میں خود کش دھماکہ، گلگت بلتستان میں نو غیر ملکی سیاحوں کا قتل، پنجاب کے وزیر داخلہ کرنل(ر) شجاع خانزادہ پر خود کش حملہ، ملالہ یوسف زئی پر حملے سمیت بہت سے واقعات میں طالبان ملوث تھے، اس نے اپنا اصل نام لیاقت علی بتایا اور کہا کہ وہ طالب علمی کے زمانے سے ہی تحریک طالبان سے وابستہ ہو گیا۔ ویسے تو اب یہ بات کوئی راز نہیں رہ گئی اور شواہد موجود ہیں کہ بھارت پاکستان کے اندر دہشت گردی کی وارداتوں میں ملوث ہے، افغانستان کی خفیہ ایجنسی کے ساتھ بھی بھارتی ایجنسی کے روابط ہیں، بھارت اپنی کارروائیوں کے لئے زیادہ تر افغانستان کا روٹ ہی استعمال کرتا ہے، اِس اعترافی بیان سے بھارتی اور افغان ایجنسیوں کی طرف سے پاکستان میں تخریب کاری کرانے کے واقعات میں ملوث ہونے کو تقویت حاصل ہوتی ہے، گرفتار بھارتی جاسوس کلبھوشن یادیو نے بھی گرفتاری کے بعد ایسے بہت سے واقعات کی تفصیل بتائی تھی، جو اُس نے پاکستان کی سرزمین پرکئے، اِن واقعات میں بلوچستان اور کراچی میں ہونے والے واقعات شامل تھے۔ بھارت اور افغان ایجنسیوں کے درمیان پاکستان میں تخریب کاری کے لئے جو روابط موجود ہیں وہ تو پہلے سے آشکار ہیں، گرفتار دہشت گرد کے اعترافی ویڈیو بیان سے اُن کی صرف تائید مزید ہوتی ہے یا پھر اُن واقعات کی تفصیل سامنے آ جاتی ہے جو پہلے سے ہی کسی نہ کسی انداز میں عوام الناس کو معلوم ہیں،جہاں تک تفتیشی اداروں کا تعلق ہے اُنہیں تو ایسا بہت کچھ معلوم ہو گا،جس پر عوام کو حیرت ہو تو ہو، تفتیشی اداروں کے ارکان کے سامنے تو سب کچھ ظاہر و باہرہے، اِس لئے اب جو جُزیات یا تفصیلات معلوم ہوئی ہیں اُن کے بعد ہمارے ہاں اُن عناصر کی آنکھیں کھل جانی چاہئیں،جو کسی نہ کسی پہلو سے بھارت کے لئے سافٹ کارنر رکھتے ہیں اور جب دہشت گردی کی کسی واردات میں بھارت کا نام سامنے آتا ہے تو وہ اسے ’’بیل آؤٹ‘‘ کرنے کے لئے حیلہ ساز قسم کے بیانات دیتے ہیں اِس سلسلے میں وہ حلقے ضرور سرگرم عمل ہیں، جو کسی نہ کسی بہانے بھارت سے تعلقات بہتر کرنے کے لئے بے قرار رہتے ہیں،جو مُلک پاکستان کو غیر مستحکم کرنے کا کوئی موقع ہاتھ سے نہ جانے دیتا ہو اور اسلام کا ناقص فہم رکھنے والے لوگ اپنے خود ساختہ اسلام کو نافذ کرنے کے لئے بھارت اور اسرائیل تک سے مدد لینے کو تیار ہو جاتے ہوں اُن سے اب بھی کسی قسم کی امیدیں وابستہ رکھنے والوں کوبھی ہوش کے ناخن لینے چاہئیں۔ بھارت کا جاسوس جب سے پاکستان میں گرفتار ہُوا ہے وہ کئی بار اُس تک قونصلر سطح کی رسائی مانگ چکا ہے، گزشتہ روز بھی پاکستان نے یہ مطالبہ مسترد کر دیا ہے، پاکستان میں تعینات بھارتی ہائی کمشنر گوتم بمبانوالہ نے اسلام آباد میں سیکرٹری خارجہ تہمینہ جنجوعہ سے ملاقات کی اور کلبھوشن یادیو تک قونصلر سطح کی رسائی مانگی تاہم ایک مرتبہ پھر پاکستان نے بھارت پر واضح کر دیا کہ جاسوس تک قونصلر رسائی کی اجازت نہیں دی جا سکتی، کیونکہ دونوں ممالک کے درمیان عام قیدیوں کے تبادلے کا معاہدہ ہے، جبکہ کلبھوشن یادیو پاکستان کے خلاف سرگرمیوں میں ملوث تھا اور ’’را‘‘ کے لئے کام کر رہا تھا اور اُس نے جاسوسی، دہشت گردی اور تخریب کاروں کی مالی معاونت کا اعتراف بھی کیا۔ جاسوس کے اعتراف اور دہشت گردوں کے ایک ساتھی کے اعترافی بیان کو باہم مِلا کر پڑھا جائے تو کہانی کی ساری کڑیاں مل جاتی ہیں اور واضح ہو جاتا ہے کہ پاکستان میں تخریب کاری کرنے والوں کے رابطے کہاں کہاں ہیں اور وہ پاکستان میں عدم استحکام پھیلانے کے لئے کیسے کیسے مذموم عزائم رکھتے اور کہاں کہاں تک جانے کی سوچ رکھتے ہیں۔ یہاں تک کہ اُن کے ذہنوں میں اسرائیل سے مدد لینے کا خناس بھی سمایا ہوا ہے۔ بھارت کے اندر اسرائیل کے ساتھ روابط بڑھانے کے لئے کام ہو رہا ہے اور بھارت اسرائیل سے جدید اسلحہ بھی خرید ر ہا ہے اس اسلحے کو بھارت، روس اور چین کے خلاف استعمال کرنے کا حوصلہ تو نہیں رکھتا ،لامحالہ یہ اسلحہ بھی پاکستان ہی کے خلاف استعمال ہو گا۔ دہشت گرد پاکستان میں جو اسلحہ استعمال کرتے ہیں وہ بھی اُنہیں بھارت اور اسرائیل جیسے ممالک ہی سے ملتا ہو گا، اِس لئے اب پاکستان کے سیکیورٹی اداروں کا فرض ہے کہ وہ اِس معاملے کو افغانستان کے ساتھ پوری شدت کے ساتھ اٹھائیں، افغانستان اگرچہ خود بھی دہشت گردی کا شکار ہے اور وہاں تخریب کاری کے بڑے بڑے واقعات ہوتے رہتے ہیں،لیکن یہ کارروائیاں کرنے والے اداکار مختلف ہیں اور اُن کا ہدف افغانستان میں موجود غیر ملکی فوجوں کے خلاف ہو سکتا ہے۔ پاکستان میں بھارت اور افغان خفیہ ادارے جس طرح طالبان کو سپورٹ کر رہے ہیں، اُن کا مطمح نظر سوائے پاکستان کو غیر مستحکم کرنے کے کچھ نہیں ہو سکتا،پاکستان تو افغانستان کی فلاح و بہبود کے لئے عالمی طاقتوں کے ساتھ مل کر طویل المدت منصوبے بنا رہا ہے اور افغانستان کی خفیہ ایجنسی پاکستان میں تخریبی کارروائیاں کر رہی ہے ایسی صورت میں کیا ممکن ہو گا کہ پاکستان اپنے وسائل افغانستان کی فلاح و بہبود کے لئے خرچ کرتا رہے اور افغان خفیہ ایجنسی اس سب کچھ کو خفیہ طور پر سبوتاژ کرتی رہے۔پاکستان کو اعلیٰ سطح پر یہ معاملہ افغانستان کے ساتھ اٹھانا چاہئے، جہاں تک بھارت کا تعلق ہے وہ تو پاکستان کا کھلا اور چھپا دشمن ہے اس سے تو دشمنی کے سوا کوئی امید رکھی ہی نہیں جا سکتی، کشیدگی کے بعد معمول کے تعلقات اگر کبھی بحال ہوں گے تو اس وقت یہ معاملہ بھارت کے ساتھ بھی اٹھایا جا سکتا ہے۔</TEXT>
