<DOCNO>2493493</DOCNO>
<HL>راولپنڈی‘احتساب عدالت نے آصف زرداری کو این آر او کے تحت 5ریفرنسز میں بری کر دیا‘رحمان ملک کے خلاف بھی دو مقدمات واپس</HL>
<AUTHOR>اردو پوائنٹ</AUTHOR>
<DATELINE> Pakistan 2008-03-05 13:50:58+05</DATELINE>
<TEXT>راولپنڈی (اردوپوائنٹ اخبارتازہ ترین05 مارچ2008 ) پاکستان پیپلزپارٹی کے شریک چیئرمین آصف علی زرداری کو احتساب عدالت نے پانچ مقدمات میں بری کر دیا ہے اور تمام اثاثے بحال کر دیئے ہیں راولپنڈی میں بدھ کو تین احتساب عدالتوں میں آصف علی زرداری کے خلاف سات ریفرنسز سماعت کیلئے پیش کئے گئے - جن میں ارسز ٹریکٹر‘ غیرقانونی اثاثہ جات‘ پولو گراؤنڈ‘ایس جی ایس‘ اے آر وائی‘ بی ایم ڈبلیو اور کوٹیکنا ریفرنسز شامل ہیں یہ ریفرنسز گیارہ سال قبل راولپنڈی احتساب عدالت میں داخل کئے گئے تھے- احتساب عدالت کے جج خالد محمود کی عدالت میں ارسز ٹریکٹر‘ پولو گراؤنڈ اور اثاثہ جات ریفرنسز کی سماعت کی گئی- سماعت کے بعد جج خالد محمود نے این آر او کے تحت تینوں ریفرنسز کو خارج کرتے ہوئے آصف علی زرداری کو بری کر دیا- اسی عدالت میں پیپلزپارٹی کے رہنماء رحمان ملک کے خلاف بھی دائر کرپشن کے دو کیسوں کو واپس لے لیا گیا ہے اسی طرح جج محمد یونس کی عدالت میں ایس جی ایس اور اے آر وائی گولڈ کیسوں کی سماعت کی گئی جن کو قومی مفاہمتی آرڈیننس کے تحت خارج کر دیا گیا ہے- اسی طرح آصف علی زرداری کے خلاف گیارہ سال سے قائم پانچ مقدموں کو خارج کر دیا گیا ہے آصف علی زرداری کے خلاف مزید دو کیسوں کی سماعت ججوں کے نہ ہونے کی وجہ سے سماعت نہ ہو سکی- احتساب عدالتوں نے پی پی پی کے شریک چیئرمین آصف علی زرداری کے پولو گراؤنڈ ‘اثاثہ جات اور ارسز ٹریکٹر کیسز کے مقدمات میں جتنی بھی جائیدادیں ضبط کی گئی تھیں اور جتنے اثاثے ضبط کئے گئے تھے ان کو بحال کر دیا ہے جبکہ رحمان ملک کی جو گاڑیاں ضبط کی گئی تھیں وہ بھی واپس دینے کے احکامات جاری کر دیئے ہیں-</TEXT>
