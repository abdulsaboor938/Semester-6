<DOCNO>917347</DOCNO>
<HL>ہم کیا تھے اور کیا بن گئے؟...سویرے سویرے…نذیر ناجی</HL>
<AUTHOR>روزنامہ جنگ</AUTHOR>
<DATELINE> Pakistan 2009-11-10 05:11:00+05</DATELINE>
<TEXT>رائیونڈ میں اللہ کے نیک بندے اجتماعی دعا کر رہے تھے ”اے اللہ! ہم نے غیروں سے ناتا جوڑ لیا‘ ہمیں دین پر چلنے والا بنا دے‘ ہمیں ظالموں‘ کم تولنے‘ جھوٹ بولنے اور منافقت کرنے والوں میں شامل نہ کرنا۔“یہ تبلیغی جماعت کا سالانہ اجتماع تھا۔ دعا کرانے والے مولانا زبیرالحسن تھے۔ عاجزی‘ محبت اوراحترام انسانیت ہمارے دین کے بنیادی وصف ہیں۔ اسلام پھیلانے کا فرض مجاہدین نے انجام دیا ہو یا مسلمانوں کی شاہی افواج نے ‘ مگر ایک بات مشترک تھی کہ مسلمانوں کے جہادی لشکروں نے فتوحات کیں یا شاہی افواج نے۔ ان کی حقیقی طاقت تلوار میں نہیں‘ ان کے عمل میں ہوتی تھی۔ وہ جہاں بھی گئے کمزوروں‘ مظلوموں اور بے بسوں کی دستگیری کی۔ جس کے نتیجے میں مفتوحہ علاقوں میں اپنے حکمرانوں کے ستائے ہوئے عوام انہیں نجات دہندہ سمجھ کر ان کے ساتھ ہو لئے اور اس طرح اسلام پھیلتا چلا گیا۔ اسلام انتقام‘ جبراور بلاجواز قتال کی اجازت نہیں دیتا۔ یہی وجہ ہے کہ جہاں جہادی لشکر اور فوجیں نہیں گئیں‘ اسلام وہاں بھی پہنچ گیا۔ انڈونیشیا کے جزائر ہوں یا ملائشیا اور جنوبی چین کے علاقے۔ یہاں نہ کوئی فو ج گئی اور نہ کوئی جہاد ہوا مگر مسلمان وہاں بھی کروڑوں کی تعداد میں موجود ہیں۔ اسلام کی یہ ترویج ان تاجروں کے ذریعے ہوئی‘ جن کی اپنے کاروبار کے لئے ان علاقوں میں آمدورفت رہی اور انہی کا پرسکون اور شائستہ طرززندگی دیکھ کرمقامی آبادیاں متاثر ہو کر اسلام قبول کرتی گئیں۔ قرون وسطیٰ میں فاتح افواج کی روایت تھی کہ وہ جہاں قبضہ کرتے وہاں اغوا‘ لوٹ مار اور قتل عام کو جائز سمجھا کرتے تھے اور اس رواج کو نقطہ کمال تک چنگیز خان اور ہلاکو خان نے پہنچایا جبکہ ان کے ظلم و ستم کا نشانہ مسلمان بنے۔ مگر اس کے باوجود مسلمانوں نے کبھی انتقام کو اپنا مقصد نہیں ٹھہرایا۔ مسلمانوں کا یہی مہربان اور مشفقانہ رویہ تھا جس کے نتیجے میں چنگیزخان اور ہلاکو کی اولادیں اسلام کے دامن میں سمٹ آئیں اور یہی حقیقی فتح ہوتی ہے۔ عفوودرگزر اور عام معافی کا سبق ہمیں فتح مکہ سے ملتا ہے۔وہ کونسا ظالم اور قاتل مکہ میں نہیں تھا‘ جس نے حضورپاکﷺ سے لے کر صحابہ کرام سب کو اذیتیں پہنچائی تھیں۔ ان کا مضحکہ اڑایا تھا اور اتنا تنگ کیا تھا کہ وہ ہجرت پر مجبور ہو گئے۔ مگر جب یہی مقدس ہستیاں فاتحین مکہ کی صورت میں واپس آئیں ‘ تو اپنے اوپر ظلم کرنے والے ہر شخص کو معاف کر دیا اور دیکھتے ہی دیکھتے مکہ کی پوری آبادی‘ اسلام کے دامن عافیت میں آ گئی۔ اس محبتوں‘ شفقتوں اور رحمتوں کے دین کو کچھ لوگ آج کس شکل میں دنیا کے سامنے پیش کر رہے ہیں؟ نائن الیون سے پہلے امریکہ اور یورپ میں اسلام تیزی سے پھیلتا ہوا مذہب تھا۔ یہ اندازے لگائے جانے لگے تھے کہ اگر اسلام اسی رفتار کے ساتھ پھیلتا رہا‘ تو رواں صدی کے وسط تک‘ امریکہ میں مسلمانوں کی تعداد کروڑوں میں ہو جائے گا۔ اسلام صرف سیاہ فام افریقیوں تک محدود نہیں تھا‘ سفید فام اشرافیہ بھی اس سے متاثر تھی۔ صدر کینیڈی کی بیٹی چیلسی اپنے سکول میں اسلام کو بطور سبجیکٹ پڑھ رہی تھی۔ صدر کلنٹن کے دور میں رمضان المبارک کی ایک افطار پارٹی وائٹ ہاؤں میں ہونے لگی۔ یہ سلسلہ ابھی تک جاری ہے۔ کم و بیش یہی صورتحال یورپ میں تھی۔ فرانس‘برطانیہ‘ سپین اوربلجیم میں جا بجا مساجد قائم ہو رہی تھیں اور یورپ کے وہ شہر جہاں مغربی لباس کے سوا کچھ نظر نہیں آیا کرتا تھا وہاں جابجا نمازی دکھائی دینے لگے۔ سروں پر وہی ٹوپیاں ‘ کئی ہاتھوں میں تسبیحیں اور اکثر نمازی لمبے عربی کرتے یا شلوار قمیض میں نظر آتے تھے۔مقامی لوگ انہیں عزت اور محبت سے دیکھا کرتے۔ وہ یورپ اور امریکہ میں مقامی آبادیوں کے ساتھ گھل مل کر رہتے۔ ان کے بچے سکولوں اور یونیورسٹیوں میں پڑھتے۔ وہ خود دفتروں ‘ فیکٹریوں اورسرکاری محکموں میں کام کرتے۔ وہ زندگی کے ہر شعبے میں نمایاں مقام حاصل کرتے جا رہے تھے۔ امریکہ میں پاکستانی ڈاکٹروں کو انتہائی عزت کی نگاہ سے دیکھا جاتا تھا۔ سائنس میں مسلمان نوجوان بہترین کارکردگی دکھا رہے تھے۔ ایک مسلمان سائنسدان نے امریکہ کے لئے نوبل پرائز حاصل کرنے میں بھی حصہ لیا۔ وہ خلائی ایجنسی ناسا میں بھی اعلیٰ پوزیشنوں میں کام کرنے لگے تھے۔ پینٹاگون جو کہ امریکہ کا حساس ترین دفاعی ادارہ ہے‘ اس میں مسلمانوں کو بہترین ملازمتیں مل رہی تھیں۔ سارے لاہور کا دوست سید اکمل علیمی کا بیٹا آج سے 25 سال سے بھی زیادہ عرصہ پہلے پینٹاگون میں ملازم ہوا تھا۔ جب اکمل نے مجھے اس کی اطلاع دی‘ تو میں نے حیرت سے پوچھا کہ ”کیا اسے ہیڈکوارٹر میں کام دیا گیا ہے؟“ تو اکمل نے جواب دیا ”یہاں کوئی فرق ملحوظ نہیں رکھا جاتا۔“ ایک اسلام کا وہ رخ تھا جسے دیکھ کر غیر بھی اسے اپنانے پر آمادہ رہتے تھے اور یہی روپ پاکستان میں اجتماعی طور پر کبھی کبھی اس وقت نظر آتا ہے‘ جب تبلیغی جماعت کا اجتماع ہو اور یا اس وقت جب انفرادی طور پر اس جماعت کا کوئی رکن یا فرقہ واریت سے بالاتر کوئی عالم دین مل جاتا ہے۔ ورنہ آج اسلام کے نام پر نفرت‘ دہشت اور تشدد کی جو لہریں اٹھ رہی ہیں ‘ وہ ہمارے معاشرے کو تیزی سے اپنی لپیٹ میں لیتی جا رہی ہیں۔ جس وقت رائیونڈ میں مندرجہ بالا دعا کی جا رہی تھی‘ عین اسی وقت امریکی مسلمان سہمے اور دبکے ہوئے اپنے گھروں میں بیٹھے تھے اور ابھی تک بھی بیٹھے ہیں۔ میجر ندال حسن نامی ایک شخص نے ٹیکساس کے فوجی اڈے فورٹ ہوڈ میں گولیاں برسار کر 13 امریکی فوجی ہلاک کر دیئے۔ امریکہ میں مسلمانوں کے خلاف پھر ایک مہم چلی۔ خوفزدہ مسلمانوں کو امریکیوں کی وحشت یاد آ رہی ہے‘ جو 9/11 کے سانحے کے نتیجے میں ان پر طاری ہوئی تھی۔ خوف کے وہ دن امریکی مسلمانوں کو ابھی تک نہیں بھولے اور امریکی معاشرے میں نفرت کی جو لہر اٹھی تھی‘ اس کے اثرات ابھی تک ختم نہیں ہوئے۔ دفتروں‘ سکولوں‘ فیکٹریوں اور بازاروں میں مسلمانوں کے ساتھ ابھی تک امتیازی سلوک کیا جاتا ہے۔ انہیں شک و شبہے کی نظر سے دیکھا جاتا ہے۔ پاکستانی پاسپورٹ دنیا بھر میں دہشت کی علامت بن چکا ہے۔ ہرایئرپورٹ پر کسی بھی ملک میں داخل ہونے والے پاکستانی کو دہشت گرد تصور کر کے ‘ اسے غیرمہذب سلوک کا نشانہ بنایا جاتا ہے۔ وہ دین جس کے ماننے والے محبت اور رحمت کی علامت سمجھے جاتے تھے۔ اسے خوف و دہشت کی علامت بنا دیا گیا ہے۔ وہ چند لوگ جو دنیا میں اسلام نافذ کرنے کے دعویدار بن کر اپنے ہی بھائیوں کو ہلاک کر رہے ہیں۔ ان کے سکولوں اور گھروں کو بموں سے اڑا رہے ہیں۔ ان کے بچوں‘ عورتوں اور جوانوں کے جسموں کے پرخچے اڑا رہے ہیں۔ خدا جانے وہ کہاں پر اور کونسا اسلام نافذ کرنا چاہتے ہیں؟ پاکستان جو کہ ایک جمہوری ملک ہے یہاں جو بھی اکثریت کی حمایت حاصل کر لے اسے حکومت بنانے کا موقع مل سکتا ہے اور ملتا رہتا ہے۔ اگر کسی کو اسلام کا دعویٰ ہے تو وہ مسلمانوں کے اس ملک میں اکثریت کو اپنا حامی بنا کر حکومت میں آ سکتا ہے اور اگر اسے پارلیمینٹ میں مطلوبہ تعداد میسر آ جائے ‘ تو اسے مکمل اسلام نافذ کرنے کا اختیار بھی حاصل ہو جاتا ہے۔ پھر یہ خونریزی اور تباہ کاریاں کیوں؟ کبھی میں اپنے دین کی طرف دیکھتا ہوں اور کبھی اس کا نام لے کر خونریزی کرنے والوں کی طرف اور یہ سوچ کر پریشان ہو جاتا ہوں کہ جو اسلام پھیلانے کے دعوے کرتے ہیں‘ وہ تو قوموں کے دروازے اسلام پر بند کرتے جا رہے ہیں اور جو مسلمان نسلوں سے اس دین میں شامل ہیں‘ ان کا خون بہایا جا رہا ہے۔ حیرت اس پر ہے کہ ہماری طرح کی زندگی گزارنے والے بھی ان لوگوں کی حمایت کرتے ہیں‘ جن کا اسلام اگر نافذ ہو گیا تو سب سے پہلے وہی ملک چھوڑ کر بھاگیں گے۔</TEXT>
