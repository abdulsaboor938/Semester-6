<DOCNO>1811270</DOCNO>
<HL>خواتین اور قانون</HL>
<AUTHOR>نوائے وقت</AUTHOR>
<DATELINE> Pakistan 2017-02-28 01:05:01+05</DATELINE>
<TEXT>یہ بڑی عجیب بات ہے کہ ہم معاشرے میں عورت کو اسکا صحیح مقام دینے کی بات تو کرتے ہیں، جدت کی طرف عورت کو پیش قدمی کی دعوت بھی دیتے ہیں، پارلیمنٹ میں انکی نشستوں کی تعداد میں بھی اضافہ کر دیا جاتا ہے، کاروباری زندگی میں انکی شمولیت کی حوصلہ افزائی بھی کرتے ہیں، اعلیٰ سطح کی ملازمتیں بھی ان کو دی جاتی ہیں، حتیٰ کہ سیاست اور حکومت میں عورتوں کی شمولیت کو یقینی بھی بنانے لگے ہیں مگر یہ کیسا المیہ ہے عورت کے بنیادی تحفظ اور عزت کے ساتھ گھریلو زندگی گذارنے کے لئے عورت کی مد د پر آمادہ نہیں ہوتے۔جسکی وجہ شاید یہ بھی ہے کہ ہمارا مرد، عورت کو برابری کی حیثیت دینے کے لئے ذہنی طور پر آمادہ نہیں ہے۔ تمام تردعووں کے باوجود ہم اپنے ذہنوں میں عورت کے لئے”باندی“ اور”لونڈی“ کا تصور ختم نہیں کر پائے۔ یہی وجہ ہے کہ اس انتہائی جدید دور میں عورت کے لئے پاکستان کو انتہا ئی خطرناک اور غیر محفوظ ملک تصور کیا جاتا ہے۔ ستم یہ ہے کہ بین الاقوامی سطح پر اس ضمن میں افغانستان اور کانگو کے بعد پاکستان کو تیسرا انتہائی خطرناک ملک قرار دیا گیا ہے۔ جبکہ بھارت کو پاکستان کی نسبت عورت کے لئے محفوظ ملک قرار دیتے ہوئے اسکو چوتھے نمبر پر رکھا گیا ہے جو ستم ظریفی تو ہے ہی لیکن باعث شرم بھی ہے کیونکہ بھارت ایک مسلم ریاست نہیں ہے۔ اس کائنات میں جتنے بھی مذاہب اب تک اُتارے یا اختیار کئے گئے ہیں ان میں صرف مذہب” اسلام“ کو ہی یہ شرف حاصل ہے کہ وہ تمام مذاہب کے مقابلے میں عورت کو انتہائی تحفظ، احترام، اور حقوق عطاءکرتے ہوئے اسکو معاشرے میں انسانوں میں برابری کا درجہ دیتا ہے اور انتہائی افسوس اور شرم کا مقام یہ ہے کہ بیچاری عورت مسلمانوں کے ہاتھوں میں ہی محفوظ نہیں ہے۔ جسکے باعث نامور مسلم ممالک افغانستان اور پاکستان کو بالترتیب پہلا اور تیسرا انتہائی خطرناک ملک قرار دیا گیا ہے جہاں رہنے والی عورت قطعی محفوظ نہیں ہے اور مسلمان مردوں کے ہاتھوں وحشت، ظلم اور تشد د کا مسلسل شکار ہے۔ تھامسن رائٹر فا¶نڈیشن کے ایک حالیہ بین الاقوامی سروے میں ظلم وتشد دکے واقعات کی جو تفصیل بیان کی گئی ہے وہ دل دہلا دینے والی ہی نہیں بلکہ مرد وں بالخصوص مسلمانوں کے لئے باعث شرم بھی ہے۔ اس سروے رپورٹ کے مطابق افغانستان میں کرپشن اور غربت نے انسانیت کو تباہی کے دھانے پر پہنچا دیا ہے۔ 87 فیصد افغان عورتیں نا خواندہ ہیں، 80 فیصد سے زائد خواتین جن میں کمسن اور نوعمر لڑکیوں کی تعداد زیادہ ہے کو جبراً شادی پر مجبور کیا جاتا ہے۔ صحت کی بنیادی سہولیات نہ ہونے کے باعث 11 میں سے ایک عورت زچگی کے دوران ہلاک ہو جاتی ہے۔عورتوں پر جسمانی تشد د اور ظلم و جبر کے واقعات شمار کرنا ممکن نہیں ہے۔ پاکستان کا حال بھی افغانستان سے مختلف نہیں ہے، 90 فیصد سے زائد عورتیں ، جسمانی اور نفسیاتی تشد د کا شکار ہیں، ہر سال ایک ہزار سے زائد عورتوں کو خاندانی عزت کے نام پر قتل کر دیا جاتا ہے، ناک، ہونٹ کاٹنے کے علاوہ چہرے پہ تیزاب پھینکنے کے آٹھ ہزار سے زائد واقعات رونما پذیر ہوتے ہیں۔ کمسن بچیوں کے ساتھ زیادتی کے اندوہناک واقعات کا شما ر نہیں اور تشد د کے ایسے واقعات بھی جو بوجوہ سامنے ہی نہیں آتے یا نہیں لائے جاتے۔ یہ انتہائی افسوسناک امر ہے کہ دنیا کی سب سے بڑی جمہوریت بھارت میں سرکاری اندراج کے مطابق دس کروڑ سے زائد عورتیں مرد کے ظلم کا شکار ہیں جن میں اغوائ، جبراً آبروریزی، عورتوں کی اسمگلنگ جیسے واقعات سر فہرست ہیں۔ بھارت کے سابق سیکرٹری داخلہ مسٹر گپتا کا کہنا ہے کہ پچھلے دس سالوں میں 5 کروڑسے زائد عورتوں، نوعمر لڑکیوں اور کم سن بچیوں کے اغواءیا غائب ہو جانے کے واقعات و مقدمات درج کئے گئے ہیں۔ ان کے مطابق بھارت میں ہونے والی 45 فیصد شادیوں میں دلہنیں نابالغ ہوتی ہیں۔ تاہم یہ حقیقت اظہر من الشمس ہے کہ اب سوچ اور فکر میں تبدیلی ناگزیر ہو گئی ہے۔ وقت جس تیزی سے پلٹے کھا رہا ہے اس کے پیش نظر یہ بات یقین سے کہی جا سکتی ہے کہ وہ وقت دور نہیں جب پاکستان کے دیہاتوں میں بھی عورت خود ظلم کے خلاف آواز اٹھائے گی اور وڈیروں اور جاگیرداروں سے اپنی اس حیثیت اور مقام کو تسلیم کرائے گی جو اسلام نے عورت کو جملہ حقوق کے ساتھ دیا ہے۔ ہم نہیں تو کل کے نوجوان ضرور دیکھیں گے کہ پاکستان میں رہنے والی عورت باعزت مسلم شہری ہے۔پاکستان کے میڈیا نے شعور اور پہچان کی جو آواز بلند کی ہے اسکی گونجِ صور کی طرح ان وڈیروں ، جاگیرداروں اور انکے ظالمانہ اور وحشیانہ رویوں کو انکے ساتھ ہی تباہ و برباد کر دے گی، اور وہ وقت اب زیادہ دور نہیں ہے۔ (جاری ہے )</TEXT>
