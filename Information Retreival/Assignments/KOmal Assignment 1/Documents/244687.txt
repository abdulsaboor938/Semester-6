<DOCNO>244687</DOCNO>
<HL>وکلاء کی گیارہویں روز بھی مکمل ہڑتال ‘ آج عدالتی بائیکاٹ کا اعلان</HL>
<AUTHOR>روزنامہ پاکستان</AUTHOR>
<DATELINE> Pakistan 2017-08-04 05:22:05+05</DATELINE>
<TEXT>ملتان‘ خانیوال ‘ میلسی ‘ شجاع آباد ‘ سکندر آباد ( خبر نگار خصوصی ‘ نمائندگان) ہائیکورٹ وڈسٹرکٹ بارایسوسی ایشنز ملتان کی جانب سے گزشتہ روز گیارہویں دن بھی مکمل ہڑتال کی گئی اورعلیحدہ صوبہ اورخود مختار ہائیکورٹ سمیت دیگرمطالبات کیلئے آج بھی مکمل عدالتی بائیکاٹ کیا جائے گا۔اس ضمن میں (بقیہ نمبر46صفحہ12پر ) گزشتہ روزبھی وکلاء مقدمات کی پیروی کے لئے عدالتو ں میں پیش نہیں ہوئے جس کی وجہ سے بیشتر مقدمات کی سماعت ملتوی کردی گئی ہے ۔نیزبار عہدیداران کے مطابق جنوبی پنجاب کے ساتھ تخت لاہور کی جانب سے حقوق غصب کرنے،استحصال کرنے اورحقوق سے محروم کرنے کی پالیسی کے خلاف وکلاء نے جنوبی پنجاب کی عوام کے ساتھ ملکرعلیحدہ صوبہ حاصل کرنے کی تحریک شروع کررکھی ہے اورکامیابی تک تحریک جاری رکھی جائیگی نیزاس سلسلے میں مکمل عدالتی بائیکاٹ کیاجائیگا۔خانیوال سے بیورو نیوز کے مطابق ملتان ہائی کورٹ بارے سے یکجہتی کا اظہار کرتے ہوئے گزشتہ روز ڈسٹرکٹ بار میں مکمل ہڑتال کی گئی کوئی وکیل کسی عدالت میں پیش نہیں ہوا اس موقع پر ڈسٹرکٹ بار کے صدر چوہدری عمر چیمہ ،جنرل سیکرٹری راجہ سہیل ظفر، رانا ضیاء الرحمن،ملک عطاء الرحمن شہزاد، افتخار شاہی، الطاف بھٹی اور دیگر نے ریلی میں مطالبہ کیا کہ جنوبی پنجاب کے لئے الگ خود مختار ہائی کورٹ بنایا جائے۔ میلسی سے نمائندہ پاکستان کے مطابق میلسی بارایسوسی ایشن نے ہائیکورٹ بارملتان کی اپیل پراپنے مطالبات کے حق میں مکمل ہڑتال کی کوئی ووکیل بھی عدالتوں میں پیش نہ ہواجس سے کئی مقدمات کی سماعت نہ ہوسکی ۔ شجاع آباد سے نمائندہ خصوصی اور سکندر آباد سے نمائندہ پاکستان کے مطابق لودھراں کو بہاولپور ہائی کورٹ بینچ کے ساتھ اور ساہیوال ڈویثرن کو لاہور ہائی کورٹ پرنسپل سیٹ کے ساتھ منسلک اور صدر ہائی کورٹ بار کے اظہار یکجہتی کیلئے شجاع آباد بار نے گزشتہ روز مکمل ہڑتال کی وکلا ء عدالتوں میں پیش نہ ہوئے اور صدر بار رانا طفیل نون، جنرل سیکریٹری بار راؤ عامر لقمان کی قیادت میں تھانہ چوک میں احتجاجی ریلی نکالی ریلی سے خطاب کرتے ہوئے صدر بار راناطفیل نون نے کہا کہ ہم چیف جسٹس ہائی کورٹ کو دو دن کا ٹائم دیتے ہیں کہ وہ صدر ہائی کورٹ بار کے خلاف توہین عدالت کا نوٹس واپس لیں اور لودھراں ضلع کو بہاولپور ہائی کورٹ بینچ اور ساہیوال ڈویثرن کو لاہور ہائی کورٹ پرنسپل سیٹ کے ساتھ منسلک کرنے کا فیصلہ واپس لیں ور ن دم دم مست قلندر ہو گا۔ شجاع آباد بار آج چار اگست کو مکمل ہڑتال کرے گی وکلا ء عدالتوں میں پیش نہیں ہوں گے اس موقع پر سرائیکی صوبہ کے مرکزی رہنما ملک اللہ نواز وینس ایڈوکیٹ اور دیگر وکلا ء بھی موجود تھے ۔</TEXT>
