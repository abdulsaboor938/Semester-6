<DOCNO>161311</DOCNO>
<HL>کشمیری سیاسی انتقام کا نشانہ بن رہے ہیں</HL>
<AUTHOR>روزنامہ پاکستان</AUTHOR>
<DATELINE> Pakistan 2018-01-04 00:42:47+05</DATELINE>
<TEXT>کل جماعتی حریت کانفرنس کے چیئرمین میرواعظ عمر فاروق نے کہاہے کہ کشمیر پر قابض انتظامیہ حریت رہنماؤں و کارکنوں کومسلسل سیاسی انتقام کا نشانہ بنا رہی ہے۔ بھارتی مظالم کے سنگین نتائج برآمد ہوں گے۔ پاکستان کے وزیر خارجہ خواجہ محمد آصف نے کہا ہے کہ 2017کشمیریوں کے لئے خون آشام سال رہا ۔ قابض بھارتی فوجیوں نے بھارت سرکار کی حمایت سے کشمیریوں کی نسل کشی جاری رکھی ۔ معصوم بچوں اور عورتوں کی بے حرمتی کی گئی . لیکن آخر کار شہدا کے خون کے ساتھ آزادی پروان چڑھے گی۔ مقبوضہ کشمیر میں میر واعظ عمرفاروق کی زیر قیادت حریت فورم کے انسانی حقوق کے شعبے نے 2017 میں کشمیر میں انسانی حقوق کی پامالیوں کے حوالے سے جاری کردہ سالانہ رپورٹ کے مطابق2017 میں مقبوضہ علاقے میں حقوق انسانی کی مجموعی صورتحال گھمبیر رہی اور بے گناہ لوگو ں کے قتل میں اضافے کا رحجان دیکھا گیا۔ گزشتہ برس بھی بھارتی فورسز کی طرف سے سینکڑوں بے گناہ کشمیریوں کا خون بہایا گیا۔ 2017ء میں کل 391 اموات ہوئی ہیں جن میں بھارتی فورسز کے ہاتھوں 309 معصوم کشمیری شہید ہوئے ،جبکہ اس دوران بھارتی فورسز کے 81 اہلکار بھی مارے گئے۔رپورٹ کے مطابق 2017 میں گزشتہ سال کے مقابلے میں زیادہ اموات ہوئیں۔ زیادہ تر اموات مختلف علاقوں میں بھارتی فورسزکی طرف سے کئے جانے والے آپریشنوں کے دوران فائرنگ کے نتیجے میں ہوئیں۔ آنسو گیس شیلنگ کے دوران دم گھٹنے سے بھی ایک عام شہری کی موت ہوئی۔ عام شہریوں میں سب سے زیادہ18 شہریوں کی اموات اپریل میں ہوئیں ۔  انسانی حقوق کی رپورٹ کے مطابق شہریوں کا قتل، تشدد آمیز واقعات ، سرحدی گولہ باری ، کرفیو اور پابندیاں، گرفتاریاں ، کالے قانون پبلک سیفٹی ایکٹ کا بے دریغ استعمال، انٹرنیٹ خدمات کی آئے روزمعطلی اور انسانی حقوق کی دیگر پامالیاں 2017 ء میں بھی جاری رہیں۔ اس کے علاوہ تاریخی جامع مسجدسرینگر میں 18 بار نماز جمعہ بشمول جمعتہ الوداع ادا کرنے پر پابندی اور چیئرمین حریت فورم میر واعظ عمر فاروق اوردیگر مزاحمتی رہنماؤں وکارکنان کی بار بار نظر بندیوں اور گرفتاریوں کی تفصیلات بھی رپورٹ میں درج ہیں۔ دسمبر کے مقتولین میں دو شیر خوار بچوں کی مائیں اور ایک ٹیکسی ڈرائیور بھی شامل ہے۔ انسانی حقوق کی عالمی تنظیم ایمنسٹی انٹرنیشنل نے بھارتی حکومت اور مقبوضہ کشمیر کی کٹھ پتلی حکومت کو انسانی حقوق کی خلاف ورزیوں کے شکار کشمیریوں کو انصاف فراہم کرنے کی راہ میں رکاوٹ قرار دیا۔ تنظیم نے بھارتی حکومت سے کہا ہے کہ جموں و کشمیر سے آرمڈ فورسز سپیشل پاور ایکٹ (افسپا) کو واپس لیا جائے، یہ قانون انسانی حقوق کی سنگین خلاف ورزیوں بالخصوص قتل، تشدد، آبروریزی اور اغوا کے واقعات کا باعث بن رہا ہے۔ ایمنسٹی انٹرنیشنل نے اپنی رپورٹ میں کہا ہے کہ افسپا کے علاوہ پبلک سیفٹی ایکٹ بھی انسانی حقوق کی خلاف ورزیوں کا باعث ہے، صرف 2014ء کے دوران اس قانون کے تحت 16329 افراد کو گرفتار کیا گیا۔ رپورٹ کے مطابق ریاستی حکومت نے اعتراف کیا ہے کہ 1990ء کے بعد گزشتہ 21 سال کے دوران 43 ہزار افراد مارے گئے ان میں 13226 عام شہری تھے، دوران حراست 800 افراد کی موت واقع ہوئی۔ایمنسٹی انٹرنیشنل نے 2730 گمنام قبروں میں مدفون لوگوں کی ڈی این اے کے ذریعے شناخت کرنے کا مطالبہ کیا۔ افسپا کے تحت بھارتی فوجیوں کو مشتبہ شدت پسندوں کو گولی مارنے اور انہیں بغیر وارنٹ گرفتار کرنے کے اختیارات حاصل ہیں، قانون کے تحت وہ کسی اتھارٹی کو جوابدہ نہیں۔ بھارتی مظالم کشمیریوں کے جذبہ حریت کو دبا نہ سکے، بلکہ حیریت انگیز امر ہے کہ جوں جوں ان مظالم میں اضافہ ہوتا چلا گیا کشمیریوں کا جذبہ آزادی اتنا ہی پروان چڑھتا چلا گیا۔ بھارتی حکومت نے کشمیریوں کی تحریک آزادی کو کچلنے کے لئے ہر حربہ آزما لیا ،مگر اس میں مکمل طور پر ناکام ہو گئی۔ پورے مقبوضہ کشمیر میں جا بجا بے گناہ کشمیریوں کے قبرستان دکھائی دیتے ہیں، مگر لاکھوں قربانیاں دینے کے باوجود کشمیری آج بھی اپنے موقف پر ڈٹے ہوئے ہیں۔ کوئی دن ایسا نہیں گزرتا جب بھارتی فوجی بے گناہ کشمیریوں پر طاقت کا وحشیانہ استعمال اور نوجوانوں کو گرفتار کر کے شہید نہ کرتے ہوں۔مودی سرکار مقبوضہ کشمیر کو بھارت کا مستقل حصہ بنانے اور کشمیریوں کی تحریک آزادی کو کچلنے کے لئے ہر حربہ آزما رہی ہے بھارتی حکومت کو ابھی تک یہ معلوم نہیں کہ کشمیری عوام 70سال میں کس مقصد کے تحت لاکھوں افراد کی قربانیاں دے چکے ہیں اور ان کی خواہشات کیا ہیں یہ جاننے کا ڈھونگ رچانے اور دنیا کو دکھانے کے لئے کشمیریوں سے مذاکرات کو بہانہ بنایا جا رہا ہے۔ اس سلسلے میں بھارتی فوج کے سربراہ نے یہ دعویٰ کیا ہے کہ ہم کشمیر کے بارے میں ایک مضبوط پوزیشن پر مذاکرات شروع کرنے جا رہے ہیں دوسری طرف یہ متضاد بیان بھی دیا ہے کہ یہ مذاکرات کشمیر کے اندر فوجی اپریشن پر اثر انداز نہیں ہونگے گویا ظلم جاری رہے گا اور امن کی کوششیں بھی۔ کل جماعتی حریت کانفرنس ان مذاکرات کو پاکستان کی شمولیت سے مشروط کرتے ہوئے پہلے ہی مسترد کر چکی ہے دنیا کو دھوکہ دینے کے لئے کشمیریوں سے مذاکرات کا بھارتی حکمرانوں کا یہ ڈرامہ پہلی بار نہیں ہو رہا ہے، دراصل وہ مذاکرات کی ناکامی کو جواز بنا کر کشمیریوں پر نت نئے مظالم کو جاری رکھنا چاہتا ہے۔ بھارتی اپوزیشن جماعتیں بھی اب کشمیریوں پر روا رکھے جانے والے انسانیت سوز مظالم سے تنگ آچکی ہیں اور اسلحہ جمع کرنے کے بھارتی جنگی جنون پر واویلا کر رہی ہیں۔ امریکہ، اقوام متحدہ اور دیگر عالمی اداروں کوبھارتی حکمرانوں کی اس نئی سازش سے باخبر رہنا چاہئے جس میں وہ یہ بات ثابت کرنا چاہتا ہے کہ ہم کشمیریوں سے مذاکرات کرنے میں سنجیدہ ہیں ،لیکن پاکستان ایسا نہیں ہونے دے رہا وہ پاکستان پر مقبوضہ کشمیر میں دہشت گردی کے الزامات لگا کر امریکہ کی مزید ہمدردیاں حاصل کرنے کی کوشش کرے گا۔ یہ صورت حال خطے میں نئی جنگ کا پیش خیمہ ہو سکتی ہے۔ اقوام متحدہ کو بلا تاخیر اس صورت حال کا نوٹس لیتے ہوئے بھارت کو مجبور کرنا چاہئے کہ کشمیر کا مسئلہ اقوام متحدہ کی قراردادوں کے مطابق حل کرے۔</TEXT>
