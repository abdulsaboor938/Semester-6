<DOCNO>905305</DOCNO>
<HL>مزاجوں میں یاس آگئی ہے ہمارے,,,,گریبان … منوبھائی</HL>
<AUTHOR>روزنامہ جنگ</AUTHOR>
<DATELINE> Pakistan 2008-11-16 05:11:00+05</DATELINE>
<TEXT>سال رواں کی تیسری چوتھائی ،جولائی سے ستمبر 2008ء کے نوے دنوں میں صوبہ پنجاب میں عورتوں کو تشدد کا نشانہ بنانے کی ایک ہزار پانچ سوبانوے وارداتیں”عورت فاؤنڈیشن“ کے نوٹس میں لائی گئی ہیں۔ ایسے واقعات جو نوٹس میں نہیں لائے گئے جن کومنظر عام پرلانے سے گریز کیا گیا ہے خوف ،فساد خلق اور زخموں پر نمک چھڑکنے والی بدنامی کے اندیشے کے تحت چھپا لیا گیا ہے یا قسمت کالکھا سمجھ کر برداشت کرلیا گیا ہے۔ اس سے چار گنا زیادہ نہیں ہوں گے تو کم از کم دو گناضرور ہوں گے۔اس سلسلے میں تیار کئے جانے والے ریکارڈ سے پتہ چلتا ہے کہ عورتوں کو تشدد کا نشانہ بنانے کی وارداتوں اور ان کی شدت میں متواتر اور مسلسل اضافہ ہورہا ہے۔ سال رواں کے گزشتہ ریکارڈ کو دیکھا جائے تو پہلی چوتھائی جنوری تا مارچ 2008 ء میں ایسی 546وارداتیں رپورٹ ہوئی۔ دوسری چوتھائی ،اپریل تا جون کے دوران828 عورتوں کو تشدد کا نشانہ بنایا گیا اور تیسری چوتھائی کے جولائی اگست ستمبر کے د وران ایسی1592 وارداتیں رپورٹ ہوئیں۔ تیسری چوتھائی کی وارداتوں کاجائزہ لیا جائے تو ان میں سے31فیصد اغواء کی ہوں گی، پندرہ فیصد قتل کی، آٹھ فیصد آبروریزی کی، نو فیصد خودکشی پر مجبور ہونے کی، آٹھ فیصد زخمی کردینے کی ، چھ فیصد اجتماعی آبروریزی کی اور ایک فیصد تیزاب پھینک کر چہرہ بگاڑنے کی اور چولہا پھٹنے کے بہانے مار دینے کی وارداتیں ہیں۔ گویا اغوا، قتل، آبروریزی اور خود کشی پر مجبور کرنے والی چار سب سے زیادہ خوفناک اور اس سے بھی زیادہ شرمناک تشدد کی وارداتوں کا تناسب 69 فیصد ہے۔تحقیق مزید سے پتہ چلتا ہے کہ اغواء کے رپورٹ کئے گئے 534 واقعات میں سے457 وارداتوں میں کچھ پتہ نہیں چل سکا کہ اغواء کرنے والے کون تھے جبکہ ایسی77 وارداتیں خود عورتوں کے قریبی رشتہ داروں کی براہ راست یا بلواسطہ رضامندی یا سازش سے ہوئی ہیں۔اغواء کی73 فیصد وارداتوں کے پیچھے اغواء کرنے والوں کے اصل مقصد کا پتہ نہیں چل سکا جبکہ پندرہ فیصد وارداتوں کے پیچھے جنسی خواہشات اور شادی کرنے سے انکار کی نشان دہی ہوتی ہے۔ چار فیصد اغواء شادی کرنے سے انکار کی وجہ سے اور تین فیصد انتقام لینے کے جذبے کے تحت بتائے جاتے ہیں۔ اغواء برائے تاوان کی وارداتیں دو فیصد سے زیادہ تناسب نہیں رکھتیں۔عورتوں کو تشدد کا نشانہ بنانے کی62 فیصد وارداتوں کے بارے میں بتایا گیا ہے کہ عورتوں اور ان پر تشدد کرنے والوں کے باہمی رشتے کا کچھ پتہ نہیں چل سکا جبکہ33فیصد وارداتوں میں یہ کار گزاری عورتوں کے قریبی رشتہ داروں کی بتائی جاتی ہے۔ اغواء کے227واقعات میں سے ایک سو ستائیس واقعات میں عورتوں کی عزت لوٹی گئی ہے جبکہ ایک سو خواتین کو اجتماعی آبروریزی ”گینگ ریپ“کا نشانہ بنایا گیا ہے۔ ”عورت فاؤنڈیشن“ کے ریکارڈ کے مطابق عورتوں کے اغواء کے93فیصد مقدمات ان کے اپنے علاقوں کے پولیس تھانوں میں رجسٹر کرائے گئے۔ عورت فاؤنڈیشن نے یہ اعداد و شمار قومی پریس کے نو بڑے اخبارات اور دو علاقائی اخبارات میں شائع ہونے والی خبروں سے جمع کئے ہیں جبکہ دیگر معلومات تفتیشی عملے اور تشدد کا نشانہ بننے والی عورتوں کے قریبی رشتہ داروں سے حاصل کی گئی ہیں۔فاؤنڈیشن کی پریذیڈنٹ ڈائریکٹر نسرین زہرہ کے مطابق عورتوں کو تشدد کا نشانہ بنانے کے واقعات تشویش کی حدود سے بھی آگے جاچکے ہیں۔ اس سلسلے میں حکومت اور معاشرے کی بے حسی دونوں کو مورد الزام گردانا جاتا ہے اور سب سے زیادہ افسوسناک کردار شہری اور دیہی آبادی میں اپنے بے پناہ اثر و رسوخ کو منفی انداز میں استعمال کرنے والے امیر لوگوں اور عوامی نمائندوں کا ہے کہ معاشرہ جن کے چنگل میں ہے۔ماہرین کے مطابق عام شہریوں کی حالت زار کا وہ انداز بہت ہی تشویشناک ہوتا ہے جس کی ترجمانی اردو زبان کے ایک عظیم شاعر میر تقی میر اپنے ایک شعر میں بیان کرتے ہیں کہمزاجوں میں یاس آگئی ہے ہمارے نہ مرنے کا غم نے خوشی زندگی کییہاں”یاس“انگریزی لفظ(Indifference)یعنی لاتعلقی، اجنبیت اور لاپرواہی کے معنوں میں استعمال کیا گیا ہے اور اس لاتعلقی اور بے حسی کا اندازہ اس سے لگایا جاسکتا ہے کہ ابھی حال ہی میں صوبہ بلوچستان کی زندہ درگور کی جانے والی خواتین کے بارے میں صرف اور صرف چھ سات دنوں تک اخبارات میں چرچے رہے اور زیادہ افسوس ان کے بے گناہی میں مارے جانے کانہیں تھا ان کے سانس لینے کی زندہ حالت میں دفن کئے جانے کا تھا۔ اس طرح جواں سال تسلیم سولنگی کے قتل کئے جانے پر زیادہ تشویش ظاہر نہیں کی گئی تھی ، زیادہ افسوس اور پریشانی اس پر تھی کہ اسے قتل کرنے سے پہلے اس کا زبردستی اسقاط ِحمل کروایا گیا اور پھر اس کی زخمی حالت میں اس پر کتے چھوڑ ے گئے جو اس کو کاٹتے، نوچتے اور کھاتے رہے۔ تسلیم سولنگی کے قتل کی خبر تو انسانی حقوق کی کونسل کے موجودہ سال کے بلیٹن میں بھی شائع ہوچکی تھی مگر پڑھنے والوں کو زیادہ تکلیف اسے قتل کرنے کے لئے اختیار کئے گئے غیر انسانی، وحشی بلکہ وحشت کو بھی شرمانے والے طریقہ اختیار کرنے پر ہوئی۔ یہ حقائق پڑھتے ہوئے وہ نشہ باز لوگ یاد آتے ہیں جن کو عام منشیات سے نشہ نہیں ہوتا تووہ اپنی زبانوں پر سانپوں سے ڈسواتے ہیں اور یوں کچھ عرصہ کے لئے نشہ میں چلے جاتے ہیں۔</TEXT>
