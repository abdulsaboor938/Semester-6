<DOCNO>2561282</DOCNO>
<HL>نیب کی دس سالوں میں 225ارب کی ریکوری،1ارب70کروڑملازمین میں بانٹ دیے گئے ،سینٹ کے اجلاس میں اراکین کا احتجاج ،انکوائری کرانے کا مطالبہ ،چیئرمین سینٹ نے کمیٹی تشکیل دینے کا اعلان کردیا</HL>
<AUTHOR>اردو پوائنٹ</AUTHOR>
<DATELINE> Pakistan 2010-04-30 18:30:04+05</DATELINE>
<TEXT>اسلام آباد (اُردو پوائنٹ اخبار تازہ ترین۔30اپریل۔2010ء) سینیٹ کو بتایا گیا ہے کہ نیب نے اپنے قیام سے اب تک 225 ارب روپے کی ریکوری کی جس میں سے ایک ارب 70 کروڑ روپے ادارے کے ملازمین میں بطور انعام تقسیم کئے گئے  سینیٹرز کا اس بندر بانٹ کے خلاف احتجاج معاملے کی انکوائری کرانے کا مطالبہ  چیئرمین سینیٹ کی طرف سے کمیٹی تشکیل دینے کا اعلان ۔تفصیلات کے مطابق سینیٹ میں جمعہ کو وقفہ سوالات کے دوران سینیٹر طلحہ محمود کے سوال پر وزیر قانون و پارلیمانی امور بابر اعوان نے ایوان کو بتایا کہ نیب نے گزشتہ دس سالوں کے دوران 225 ارب 30 کروڑ روپے کی وصولیاں کی ہیں جن میں 137 ارب کرپشن  60 ارب قرضوں کی ازسر نو ترتیب  15 ارب پنجاب کوآپریٹو بورڈ آف لیکوڈیشن اور 11 ارب عدالتی جرمانوں کے ذریعے وصول کئے گئے ۔ () ان میں سے ایک ارب 70 کروڑ روپے 1177 نیب ملازمین میں بطور انعام تقسیم کئے گئے اور26 کروڑ روپے نیب ملازمین کے بچوں کو وظائف کے طور پر دیئے گئے ۔ ان میں میجر جنرل ہارون پاشا  میجر جنرل مختار  بریگیڈیئر جاوید اقبال  مصدق عباسی اور احسان الحق کے نام بھی شامل ہیں ۔ انہوں نے بتایا کہ نیب میں اس وقت 1479 مقدمات زیر سماعت ہیں جن میں سے 495 مقدمات انکوائری اور 323 تفتیش کے مرحلے میں ہیں ۔ قائد حزب اختلاف وسیم سجاد نے کہا کہ نیب کے نئے قانون میں کرپشن ختم کی جائے اور ریکوری کرنے والوں کو حصہ یا مراعات نہ دی جائیں تاہم تنخواہیں معقول رکھی جائیں ۔ ایوان کو بتایا جائے کہ کون کون سے محکموں میں ریکوریوں پر مراعات دی جاتی ہیں ؟ریکوری کے موجودہ طریقہ کار سے کرپشن مزید پھیلتی ہے ۔ پروفیسر خورشید نے کہا کہ غلط معلومات دینا ایک سنگین جرم ہے بینکوں نے جو ریکوری کی وہ کہاں گئی ؟ تحریری اعدادو شمار مختلف اور وفاقی وزیر مختلف بتا رہے ہیں ۔ سینیٹر حاجی غلام علی نے تجویز دی کہ اس معاملے کی چھان بین کیلئے کمیٹی تشکیل دی جائے ۔ سینیٹر جہانگیر بدر نے کہاکہ نیب کا ادارہ سیاسی انتقام کیلئے بنایا گیا تھا جس کے ذریعے سیاستدانوں پر دباؤ ڈال کر انہیں اپنے ساتھ ملایا گیا جمالی دور حکومت میں من پسند افراد کو رہا کردیا گیا کرپشن کے نام پر سیاسی انتقام بند ہونا چاہیے ۔ سینیٹر خالد سومرو نے کہاکہ کرپشن کل بھی تھی آج بھی ہے اسے روکنا ہوگا جاگیرداروں  سرمایہ داروں سے بھی ٹیکس لینا ہوگا۔ چیئرمین سینیٹ نے نیب ریکوریوں کے معاملے کا جائزہ لینے کیلئے کمیٹی تشکیل دینے کا اعلان کیا تاہم اس کے ممبران کا اعلان بعدمیں کیاجائیگا۔</TEXT>
