<DOCNO>360684</DOCNO>
<HL>گلیوں میں جرم کا راج</HL>
<AUTHOR>روزنامہ پاکستان</AUTHOR>
<DATELINE> Pakistan 2016-12-11 10:06:46+05</DATELINE>
<TEXT>تحریر : راحیلہ خالد جس معاشرے میں غربت و افلاس،بیروزگاری،دولت کی غیر مساوی تقسیم،لاقانونیت،بنیاد پرستی،ناخواندگی،پسماندگی،مہنگائی اور بے راہ روی کا دور دورہ ہو،اس معاشرے میں جرائم بڑی تیزی سے پنپتے ہیں۔ اور ایسے میں ان جرائم کو کنٹرول کرنا اور ان سے عوام کے جان و مال کی حفاظت کرنا مشکل ہو جاتا ہے۔ جرم ایک ایسے انسانی فعل کو کہتے ہیں جو قانونی طور پر ممنوع قرار دیا جاتا ہے اور جس سے انسانی زندگیوں،ان سے وابستہ اخلاقیات اور ریاست کو کسی بھی قسم کا نقصان پہنچتا ہے اور اس کی قانون میں سزا بھی مقرر ہوتی ہے۔ جرائم کئی قسم کے ہوتے ہیں مثلاً انسانوں کے خلاف جرم،جائیداد کے خلاف جرم،وائٹ کالر جرائم اور انسانوں کے اپنی ذات کے خلاف جرم شامل ہیں۔ انسانوں کے خلاف جرائم میں قتل، اقدام قتل،ٹارگٹ کلنگ،دہشت گردی،بم دھماکے،جھگڑا،فساد،کسی انسان کو زخمی کرنا،ملازموں پر تشدد،جنسی زیادتی اور اغوا شامل ہیں۔ جائیداد کے خلاف جرائم میں بینک ڈکیتی،ہائی وے ڈکیتی،پٹرول پمپ ڈکیتی،مویشی چوری،کار اور موٹر سائیکل چوری شامل ہیں۔ اسی طرح وائٹ کالر جرائم ایسے جرائم کو کہتے ہیں جن کا ارتکاب اعلیٰ اور عزت دار طبقے سے تعلق رکھنے والے افراد اپنی ملازمت کے دوران کرتے ہیں۔ اور ایسے جرائم جن سے انسان اپنی ہی ذات کو نقصان پہنچاتا ہے ان میں نشے کی عادت اور خودکشی شامل ہیں۔ ہمارے ملک پاکستان میں ایسے جرائم کی بہتات ہے جو گلی محلوں میں انجام دئیے جاتے ہیں اور جنہیں اسٹریٹ کرائمز کا نام دیا جاتا ہے۔ اسٹریٹ کرائمز میں جیب کتری،موبائل،پرس،موٹر کار،موٹر بائیک اور اسی طرح کی دوسری اشیاء اسلحے کے زور پر چھیننا شامل ہیں۔ اس طرح کے زیادہ تر جرائم بازاروں،سنسان سڑکوں اور پوش علاقوں میں دیکھنے میں آتے ہیں۔ اور ان کے دوران بہت سی انسانی جانیں بھی ضائع ہو جاتی ہیں۔ جب کوئی انسان ان وقوعات کے دوران مزاحمت کی کوشش کرتا ہے تو اسے اس کے قیمتی مال سے محروم کرنے کے ساتھ ساتھ قتل کر کے زندہ رہنے کے حق سے بھی محروم کر دیا جاتا ہے۔ اسٹریٹ کرائمز کا زیادہ تر شکار 16 سے 60 سال کی عمر کے لوگ بنتے ہیں۔ جو یا تو طالبعلم ہوتے ہیں یا پھر کسی بھی نجی یا سرکاری ادارے میں کام کرتے ہیں۔ اسٹریٹ کرائمز کی زیادہ تر رپورٹیں تھانے میں نہیں لکھوائی جاتیں۔ زیادہ تر لوگ پولیس کی جانب سے صحیح اور بروقت اقدام نہ کئے جانے،رشوت ستانی اور ملزمان کو پکڑنے کی بجائے سائل کو بے جا تنگ کرنے اور ان کے ساتھ ناروا سلوک کے خوف سے پولیس کو اپنے ساتھ ہونے والے جرائم سے آگاہ نہیں کرتے۔ اس طرح تقریباً 50 فیصد جرائم کے کیس درج نہیں ہو پاتے۔ CPLC کے مطابق ہر روز 124 موبائل فون چھینے جاتے ہیں۔ موبائل فون کمپنیوں کے IMEI سسٹم متعارف کروانے کے باوجود موبائل چوری اور چھیننے کی وارداتوں میں کوئی کمی نہیں آئی۔ پہلے پاکستان کا سب سے بڑا شہر کراچی جسے روشنیوں کا شہر بھی کہا جاتا ہے،اسٹریٹ کرائمز کا مرکز تھا۔ لیکن 2016 ء کے آغاز سے پنجاب کے دارالحکومت لاہور میں بھی ایسی ہی سرگرمیوں کا آغاز ہو چکا ہے۔ اور اب یہاں بھی عوام کے جان اور مال محفوظ نہیں رہے۔ دن دیہاڑے ڈکیتی،قتل،ٹارگٹ کلنگ،چوری،اغوا اور پرس چھیننے کی وارداتیں بڑھتی جا رہی ہیں۔ کیونکہ 15 ملین آبادی کے شہر لاہور میں صرف 2400 پولیس اہلکار ڈیوٹی پر لگائے گئے ہیں جو اتنی آبادی کے شہر کیلئے ناکافی ہیں۔ اور اسی وجہ سے جرائم کی شرح میں دن بدن اضافہ ہو رہا ہے۔ ایک رپورٹ کے مطابق یکم اکتوبر 2016ء سے 22 نومبر 2016ء کے دوران 44 دن میں 50 افراد کو موت کے گھاٹ اتار دیا گیا۔ اسٹریٹ کرائمز کے 423 کیس درج کئے گئے۔ اور 650 سے زائد موٹر سائیکلیں اس عرصے میں چھینی گئیں یا چوری ہوئیں۔ جبکہ جولائی 2016 ء میں 15 دن کے دوران 208 بچے اغوا کئے گئے۔ اور کئی اغوا کاروں کو لوگوں نے اپنی مدد آپ کے تحت پکڑ کر ان کی خوب دھلائی بھی کی۔ اور اس خاص عرصے کے دوران لوگوں میں اپنے بچوں کی حفاظت کو لیکر خوف و ہراس کی فضا پھیلی رہی۔ اسی طرح ملک کے دیگر شہروں،قصبوں اور دیہاتوں میں بھی اسی طرح کے اسٹریٹ کرائمز کا روز ہی کوئی نہ کوئی شکار بنتا ہے۔ ہمارے معاشرے میں ہر دوسرے آدمی کے پاس اپنے ساتھ ہوئے جرم کی الگ ہی داستان موجود ہے۔ جسے وہ بڑی بیچارگی و بے بسی سے سناتا دکھائی دیتا ہے۔ اسٹریٹ کرائمز اور دوسرے تمام جرائم کی ایک سب سے بڑی بنیادی وجہ بیروزگاری ہے۔ آجکل نوجوان پڑھنے لکھنے کے باوجود باعزت روزگار سے محروم ہیں۔ یا پھر ان کے پاس کوئی ایسی بڑی سفارش موجود نہیں ہے جو انہیں روزگار دلوا سکے۔ اہل افراد کو موقع نہیں دیا جاتا جبکہ نااہل افراد سفارش کی بناء پہ اعلیٰ عہدوں تک رسائی حاصل کر لیتے ہیں۔ اور یہی غیر منصفانہ رویہ نوجوانوں میں شدت پسندی اور بدلے کی خواہش کو جنم دیتا ہے۔ اور وہ دوسروں سے ان کی آسائشات چھیننا اپنا حق سمجھتے ہیں۔ اس کے علاوہ غربت اور دولت کی غیر مساوی تقسیم بھی ان بڑھتے ہوئے جرائم کی بنیادی وجوہات میں شامل ہیں۔ ناخواندگی بھی جرائم کی پیدائش کا اہم ذریعہ ہے۔ ناخواندہ افراد قانون اور اخلاقیات کے ساتھ ساتھ ان کے دوسرے افراد کی جانب فرائض سے نا آشنا ئی کی وجہ سے ایسے غیر قانونی اور غیر اخلاقی حرکات و افعال جو جرائم کے زمرے میں آتے ہیں،ان کا بلا خوف و ندامت ارتکاب کرتے ہیں۔ اس کے علاوہ وہ بنیادی وجہ جس کے باعث اسٹریٹ کرائمز معاشرے میں ناسور کی شکل اختیار کر چکے ہیں وہ پولیس فورس کی نااہلی و بے توجہی،رشوت ستانی اور مجرموں و جرائم کے بر وقت خاتمے بارے ان کی عدم دلچسپی ہے۔ پولیس کے اسی رویے کی وجہ سے معاشرے میں جرائم جراثیم کی طرح پھیل رہے ہیں۔ اور اگر فرض کریں پولیس مجرموں کو پکڑ بھی لیتی ہے تو ان کو عدالت کی طرف سے بروقت اور قابل عبرت سزائیں نہیں دی جاتیں۔ جو دوسرے مجرموں کیلئے عبرت کا باعث بنیں۔ مجرم پولیس کی ناک کے نیچے جرم کر کے ایسے غائب ہو جاتے ہیں جیسے گدھے کے سر سے سینگ۔ غرض ہمارے معاشرے کی روایت بن چکی ہے کہ غریب اگر جرم نہ بھی کرے تو وہ مجرم قرار پاتا ہے جبکہ اعلیٰ عہدوں اور اونچی گدیوں پر بیٹھنے والے اگر جان بوجھ کر بھی ناقابل تلافی جرم کا ارتکاب کریں تب بھی انکا جرم،جرم نہیں سمجھا جاتا۔ ہماری حکومت عوام کو ان کے بنیادی حقوق فراہم کرنے میں ناکام ہو چکی ہے۔ عوام کی جان و مال کا تحفظ جو ان کا بنیادی حق ہے وہ تک عوام کو دینے میں حکومت ابھی تک سنجیدہ نظر نہیں آتی۔ ضرورت اس امر کی ہے کہ حکومت ان دن بدن بڑھتے اسٹریٹ کرائمز کی روک تھام کیلئے ان تمام عوامل کا خاتمہ کرے جو ان کو بڑھاوا دیتے یا ان کے جنم کا باعث بنتے ہیں۔ اور معاشرے میں امن و امان کی فضاء قائم کرنے کیلئے مؤثر اقدامات کئے جائیں۔ مثلاً غربت کو کنٹرول کیا جائے۔ نئے اسکول،کالجز اور یونیورسٹیاں بنائی جائیں اور خواندگی کی شرح میں اضافہ کیا جائے۔ بیروزگاری کا خاتمہ کیا جائے اور میرٹ کی بنیاد پر نوکریاں فراہم کی جائیں نہ کہ سفارش کے بل بوتے پر۔ دن بدن بڑھتی اشیائے خوردونوش کی قیمتوں کو کنٹرول کیا جائے تاکہ عوام کو تین وقت کی روٹی سہولت سے میسر ہو۔ اور سب سے بڑھ کر پولیس فورس کی تنخواہوں میں اضافہ کیا جائے تاکہ وہ رشوت سے دور رہیں۔ اور انہیں اپنا کام دلجمعی اور دیانت کے ساتھ انجام دینے میں کسی قسم کی کوئی دقت محسوس نہ ہو۔ تھانہ سسٹم کو ایسا بنا دیا جائے کہ لوگوں کو اپنی شکایات درج کروانے میں کوئی خوف و ہچکچاہٹ محسوس نہ ہو۔ اور انہیں پولیس افسران کی جانب سے غیر جانبداری کا پورا یقین ہو۔ اسی طرح ہی معاشرے سے سٹریٹ کرائمز سمیت تمام چھوٹے بڑے جرائم کا خاتمہ کر کے ایک خوشحال و پُرامن معاشرہ تشکیل دیا جا سکتا ہے۔ . نوٹ: روزنامہ پاکستان میں شائع ہونے والے بلاگز لکھاری کا ذاتی نقطہ نظر ہیں۔ادارے کا متفق ہونا ضروری نہیں۔ .</TEXT>
