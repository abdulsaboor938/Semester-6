<DOCNO>2459172</DOCNO>
<HL>غیر فعال چیف جسٹس کے خلاف ریفرنس کے حوالے سے سپریم جوڈیشل کونسل میں درخواست جمع کرائیں گے، منیر اے ملک،سپریم کورٹ بار ایسوسی ایشن اور پاکستان بار کونسل کا موقف سنا جائے، آج ملک بھر کے وکلاء واقعے کیخلاف ملک گیر ہڑتال کریں گے، کل یوم سیاہ منایا جائے گا، چیلنج سے نمٹنے کیلئے فیصلے کے حوالے سے ملک گیر کنونشن بھی ہو گا، وکلاء برادری متحد ہے، سپریم کورٹ بار ایسوسی ایشن کے صدر کی نجی ٹی وی چینل سے گفتگو</HL>
<AUTHOR>اردو پوائنٹ</AUTHOR>
<DATELINE> Pakistan 2007-03-11 22:22:15+05</DATELINE>
<TEXT>اسلام آباد (اُردو پوائنٹ اخبار تازہ ترین۔11مارچ۔2007ء) سپریم کورٹ بار ایسوسی ایشن کے صدر منیر اے ملک نے کہا ہے کہ ایسوسی ایشن نے سپریم جوڈیشل کونسل کے رجسٹرار کے نام درخواست جمع کرانے کا فیصلہ کیا ہے جس میں کہا گیا ہے کہ چیف جسٹس پر الزامات کے حوالے سے ریفرنس میں پاکستان بار کونسل اور سپریم کورٹ بار ایسوسی کا موقف سنا جائے، آج ملک بھر کے وکلاء واقعے کیخلاف ملک گیر ہڑتال کریں گے اور کل یوم سیاہ منایا جائے گا جبکہ اس کے بعد ملک گیر کنونشن ہو گا جس میں اس چیلنج سے نمٹنے کے حوالے سے فیصلہ کیا جائے گا، وکلاء برادری اس معاملے میں متحد ہے وہ بھر پور احتجاج کریں گے۔ اتوار کے روز ایک نجی ٹی وی چینل سے گفتگو کرتے ہوئے انہوں نے کہا کہ ہم سپریم جوڈیشل کونسل کے پاس ایک درخواست فائل کر رہے ہیں جس میں کہا جائے گا کہ چیف جسٹس کیخلاف ریفرنس میں سپریم کورٹ بار ایسوسی ایشن اور پاکستان بار کونسل کا موقف سنا جائے اور اس کو سماعت میں شامل کیا جائے۔ () انہوں نے کہا کہ وفاقی وزیر اطلاعات محمد علی درانی کا کہنا تھا کہ افتخار محمد چوہدری آزاد ہیں تو میں آج صبح ساڑھے 9 بجے چیف جسٹس ہاؤس کے باہر جاؤں گا پاکستان بار کونسل کے ممبران میرے ساتھ ہوں گے میں ان سے ملاقات کرنا چاہوں گا اگر وہ آزاد شہری ہیں تو وہ مجھ سے بغیر کسی رکاوٹ کے ملیں گے۔ انہوں نے کہا کہ افتخار چوہدری ہمیشہ پرتپاک انداز میں ملا کرتے تھے۔ انہوں نے کہا کہ میرے خیال میں چیف جسٹس افتخار چوہدری سے ملاقات کیلئے مجھے کسی سیکورٹی گارڈ سے اجازت لینے کی ضرورت نہیں اور میں بغیر اجازت کے چیف جسٹس آف پاکستان کو بطور سپریم کورٹ کے صدر کے مل سکوں ۔ انہوں نے کہا کہ وفاقی وزیر اطلاعات آج صبح ساڑھے 9 بجے افتخار محمد چوہدری کی رہائش گاہ پر آج جائیں اور میں بھی وہاں ہوں گا۔ انہوں نے کہا کہ افتخار چوہدری کے گھر سے جھنڈے اتارنے اور سپریم کورٹ کی ویب سائیٹ سے ان کا تعارف ختم کرنے کا فیصلہ بالکل غلط ہے ۔ انہوں نے کہا کہ سابق چیف جسٹس سجاد علی شاہ ملک اسد کیس میں سپریم کورٹ کے چیف جسٹس نہیں رہے تھے لیکن آج بھی ان کی تصویر کورٹ نمبر 1 اور بنچ نمبر 1پر لگی ہوئی ہے ۔ انہوں نے کہا کہ یہ اپنی تاریخ کو ایک آمر کے قلم سے تبدیل کر رہے ہیں یہ بالکل غلط فیصلہ ہے۔ انہوں نے کہا کہ آج بروز پیر وکلاء ملک گیر ہڑتال کریں گے جبکہ کل منگل کو پاکستان بار کونسل اور سپریم کونسل کی کال پر یوم سیاہ منایا جائے گا اس کے بعد ملک گیر کنونشن ہو گا جس میں اس چیلنج سے نمٹنے کیلئے فیصلے کئے جائیں گے۔ انہوں نے کہا کہ مملکت کے ایک ستون نے دوسرے ستون کو کھانے کی کوشش کی ہے۔ انہوں نے اس معاملے پر وکلاء برادری کے اتحاد کے حوالے سے کہا کہ وکلاء برادری اس معاملے میں متحد ہے وہ بھر پور احتجاج کریں گے اور ہم قوم کو مایوس نہیں کریں گے۔</TEXT>
