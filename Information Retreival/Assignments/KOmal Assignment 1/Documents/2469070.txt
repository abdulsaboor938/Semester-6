<DOCNO>2469070</DOCNO>
<HL>شاتم رسول کو سر کا خطاب دیئے جانے کیخلاف ملک گیر احتجاج، مظاہرے و ریلیاں، ملعون رشدی کے پتلوں کی جوتوں، ڈنڈوں سے پٹائی و نذر آتش،مظاہرین کی امریکہ و برطانیہ کیخلاف نعرے بازی، اعلیٰ مغربی شخصیات، برطانیہ و امریکہ کے قومی پرچم بھی نذر آتش کئے گئے،برطانیہ ملعون رشدی سے سر کا خطاب واپس لے، مسلم دنیا برطانیہ سے سفارتی تعلقات منقطع اور مصنوعات کا بائیکاٹ کرے، خطاب واپس لئے جانے تک احتجاجی جاری رکھیں گے، احتجاجی مظاہروں و ریلیوں سے مقررین کا خطاب۔تفصیلی خبر</HL>
<AUTHOR>اردو پوائنٹ</AUTHOR>
<DATELINE> Pakistan 2007-06-22 20:26:54+05</DATELINE>
<TEXT>اسلام آباد /لاہور/کراچی/ کوئٹہ/ پشاور(اُردو پوائنٹ اخبار تازہ ترین۔22جون۔2007ء) برطانیہ کی طرف سے شاتم رسول سلمان رشدی کو سر کا خطاب دیئے جانے کیخلاف مجلس عمل کی اپیل پر ملک بھر میں یوم احتجاج منایا گیا، اس دوران احتجاجی مظاہرے کئے گئے اور ریلیاں نکالی گئیں، مظاہرین نے سلمان رشدی، امریکہ و برطانیہ کیخلاف زبردست نعرے بازی کی اور ملعون رشدی اور امریکی صدر بش، برطانوی وزیراعظم ٹونی بلیئر کے پتلے اور امریکی و برطانوی پرچم نذر آتش کئے گئے جبکہ رشدی کے پتلے کو جوتوں اور ڈنڈوں سے بھی پیٹا گیا اور بعد ازاں انہیں نذر آتش کر دیا گیا، جبکہ مظاہرین نے برطانوی حکومت سے مطالبہ کیا ہے کہ وہ سلمان رشدی سے سر کا خطاب واپس لے جبکہ مسلم امہ سر کا خطاب واپس نہ لئے جانے تک برطانیہ سے سفارتی تعلقات منقطع کر دے اور اس کی مصنوعات کا بائیکاٹ کیا جائے، رشدی کو مسلمانوں کے حوالے کیا جائے اور پاکستان میں برطانوی سفیر کو بے دخل کیا جائے، او آئی سی اس معاملے پرہنگامی اجلاس بلائے، ملعون رشدی سے سر کا خطاب نہ لئے جانے تک احتجاج جاری رہے گا، جبکہ مجلس عمل کے رہنماؤں کا کہنا تھا کہ موجودہ حکومت کی بساط لپٹنے والی ہے اور موجودہ حکمران پھر برطانیہ میں پناہ لیں گے۔ () تفصیلات کے مطابق برطانیہ کی طرف سے شاتم رسول سلمان رشدی کو سر کا خطاب دیئے جانے کیخلاف مجلس عمل کی اپیل پر ملک بھر میں یوم احتجاج منایا گیا اور اس دن احتجاجی مظاہرے کئے گئے اور ریلیاں نکالی گئیں جن میں تمام سیاسی و مذہبی جماعتوں، تاجروں اور وکلاء نے شرکت کی احتجاجی مظاہروں کے دوران برطانیہ کی طرف سے شاتم رسول سلمان رشدی کو سر کا خطاب دیئے جانے کی شدید الفاظ میں مذمت کی گئی اور برطانیہ سے ملعون رشدی کو نواز ا گیا خطاب واپس لینے کا مطالبہ کیا گیا جبکہ احتجاجی مظاہروں کے دوران لوگوں نے ملعون رشدی کے پتلوں کو جوتوں اور ڈنڈوں سے پیٹا گیا اور بعد ازاں انہیں نذر آتش کیا گیا۔ رشدی، امریکی صدر بش، وزیراعظم ٹونی بلیئر اور مغربی دنیا کی دیگر اہم شخصیات کے پتلے اور امریکی و برطانوی پرچم بھی نذر آتش کئے گئے۔ وفاقی دارالحکومت میں سیکٹر جی نائن میں ایم ایم اے کے سیکرٹری جنرل مولانا فضل الرحمان کی زیر قیادت ریلی نکالی گئی جس سے خطاب کرتے ہوئے انہوں نے کہا کہ مغربی طاقتیں مسلمانوں کے جذبات سے کھیل رہی ہیں۔ انہوں نے برطانیہ سے مطالبہ کیا کہ ملعون رشدی سے سر کا خطاب واپس لیا جائے جبکہ ریلی کے شرکاء نے برطانیہ اور سلمان رشدی کیخلاف شدید نعرے بازی کی۔ مولانا فضل الرحمان نے مزید کہا کہ برطانیہ میں بے نظیر بھٹو کی طرف سے سلمان رشدی کی حمایت پاکستان کے عوام کیلئے قابل قبول نہیں۔ انہوں نے مزید کہا کہ مجرموں کو ایوارڈ دے کر برطانوی حکومت نے ایک نیا محاذ کھڑا کر دیا ہے۔ انہوں نے کہا کہ برطانیہ کی تاریخ میں پہلے بھی غداروں کو سر اور نوابوں کے خطاب دیئے جاتے رہے ہیں اور ملعون رشدی کو سر کا خطاب دیا جانا اسی سلسلے کی ایک کڑی ہے۔ انہوں نے کہا کہ بینظیر بھٹو سلمان رشدی کیلئے اچھے جذبات رکھتی ہیں ان کی طرف سے شاتم رسول کی حمایت پاکستانی عوام کیلئے قابل قبول نہیں۔ ادھر اسلام آباد میں پاکستان عوامی تحریک اسلام آباد کے زیر اہتمام بھی حکومت برطانیہ کی طرف سے سلمان رشدی کو ”سر“ کا خطاب دینے پر سید صداقت حسین، بنوری، ضلعی صدر پاکستان عوام تحریک کی زیر قیادت ”کراچی کمپنی اسلام آباد“ میں احتجاجی مظاہرہ کیا گیا جس میں پاکستان عوامی تحریک، پاکستان عوامی تحریک یوتھ ونگ اور پاکستان عوامی تحریک ویمن ونگ کے عہدیداران اور ورکرز نے بھر پور شرکت کی۔ سید صداقت حسین بنوری، ایم اے چوہدری، طیب مفتی، ابرار رضا ایڈووکیٹ، عثمان بٹ، لیاقت ہاشمی، حمزہ بٹ اور پاکستان عوامی تحریک ویمن ونگ کی عہدیداران نے خطاب کرتے ہوئے حکومت برطانیہ کے اس اقدام کو مسلمانوں کے جذبات مجروح کرنے کے مترادف قرار دیا۔ حکومت برطانیہ کے اس اقدام پر تمام مسلمانوں کو انتہائی تشویش ہے کہ ایسے شخص کو اعزاز سے نواز اگیا ہے جو گستاخ رسول ہونے کی وجہ سے واجب القتل ہے چاہیے تو یہ تھا کہ ایسے شخص کو فی الفور برطانیہ بدر کیا جائے کیونکہ اس نے نہ صرف حضور کی شان میں گستاخی کی بلکہ دنیا کے مسلمانوں کے جذبات کو مجروح کیا ہے۔ پاکستان میں برطانوی ہائی کمیشن کے ترجمان ایڈن لڈل کے اس بیان پر شدید ردعمل کا مظاہرہ کیا جس میں انہوں نے حکومت برطانیہ کے اس اقدام کو درست قرار دیا مطالبہ کیا گیا کہ انہیں فی الفور پاکستان سے نکالا جائے تاکہ گستاخ رسول کے ساتھ ساتھ اس کی حمایت کرنے والوں کو بھی عبرت ناک سزا مل سکے۔ مظاہرین نے مطالبہ کیا کہ او آئی سی فوری طور پر اپنا اجلاس بلائے اور اس بارے میں موثر لائحہ عمل اختیار کرے۔ برطانوی حکومت کے اس اقدام کیخلاف علماء کرام نے جمعہ کے اجتماعات میں اس حوالے سے خصوصی خطاب کیا جبکہ بعد نماز جمعہ دیگر بڑے بڑے شہروں میں جلوس نکالے گئے اور احتجاجی مظاہرے بھی ہوئے۔ راولپنڈی میں سب سے بڑا مظاہرہ راجہ بازار میں ہوا شرکاء نعرہ تکبیر اللہ اکبر، رہبر و رہنما مصطفی مصطفی، ملعون رشدی مردہ باد، روٹی چاہیے نہ گھر چاہیے رشدی کا سر چاہیے اور دیگر نعرے لگا رہے تھے۔ شرکاء کے ہاتھوں میں بینرز تھے جس پر سبیلناسبیلنا الجہاد الجہاد، انسانیت کے دشمن، تہذیب کے دشمن، برطانیہ اور امریکہ کے نعرے درج تھے۔ اس موقع پر ایم ایم اے کے رہنماؤں ڈاکٹر محمد کمال، مولانا عبدالمجید ہزاروی، مولانا تاج محمد خان، شمس الرحمن سواتی، مولانا سمیع الحق حقانی، رضا احمد شاہ اور شیخ مسعود نے بھی خطاب کیا۔ مقررین نے کہا کہ برطانیہ کی طرف سے شاتم رسول سلمان رشدی کو سر کا خطاب ان کی مسلم دشمنی کا کھلا ثبوت ہے۔ انہوں نے کہا کہ ہمارے حکمران امریکہ اور مغرب کو خوش کرنے کیلئے اپنے ہی عوام کو قتل کر رہے ہیں۔ مقررین نے کہا کہ کوئی بھی مسلمان حضور کی ذات گرامی کیخلاف کوئی نازیبا بات برداشت نہیں کر سکتا۔ انہوں نے مطالبہ کیا کہ او آئی سی اور تمام مسلمان حکمران برطانیہ سے تجارتی اور سفارتی تعلقات فوری طور پر ختم کرنے کا اعلان کریں۔ یورپ اور خاص طور پر برطانیہ کی مصنوعات کا بائیکاٹ کیا جائے۔ مقررین نے کہا کہ رشدی کے خطاب پر حکمران مسلم لیگ (ق) بھی احتجاج کر رہی ہے مگر صدر مملکت جنرل پرویز مشرف نے کیوں خاموشی اختیار کر رکھی ہے۔ انہوں نے مطالبہ کیا کہ پرویزمشرف بھی برطانیہ کے اس اقدام کی پرزور مذمت کریں۔ جبکہ کراچی میں بھی ایم ایم اے کے زیر اہتمام احتجاجی مظاہرے کئے گئے اور ریلیاں نکالی گئیں بڑی ریلی مجلس عمل کے ڈپٹی سیکرٹری جنرل عبدالغفور حیدری کی قیادت میں نکالی گئی جس میں ہزاروں افراد نے شرکت کی۔ اس دوران خطاب کرتے ہوئے عبدالغفور حیدری نے کہا کہ برطانیہ نے سلمان رشدی کو سر کا خطاب دے کر مسلمانوں کی غیرت کو للکارا ہے کہ عوام اس کیخلاف سڑکوں پر آ جائیں۔ انہوں نے دعویٰ کیا کہ موجودہ حکومت کی بساط 10 اکتوبر تک لپٹنے والی ہے اور یہی حکمران جا کر برطانیہ میں پناہ لیں گے۔ ریلی سے پروفیسر غفور، مولانا گل نصیب اور دیگر نے بھی خطاب کیا اور پاکستانی حکومت سے مطالبہ کیا کہ وہ برطانیہ سے سفارتی تعلقات منقطع کرے۔ مظاہرین نے سلمان رشدی، امریکہ، برطانیہ اور مغربی ممالک کیخلاف نعرے بازی کی۔ مظاہرین نے بینرز، کتنے اور پلے کارڈز اٹھا رکھے تھے جن پر ملعون رشدی مردہ باد، امر یکہ برطانیہ مردہ باد، ملعون کو پھانسی دی جائے، برطانیہ سے سفارتی تعلقات منقطع کئے جائیں۔ مظاہرین نے تمام مسلمان ممالک سے مطالبہ کیا کہ وہ برطانیہ کی طرف سے شاتم رسول کو سر کا خطاب واپس لئے جانے تک اس سے سفارتی تعلقات منقطع کر کے اور اس کی مصنوعات کا مکمل بائیکاٹ کریں۔ ادھر لاہور میں بھی ملعون رشدی کو سر کا خطاب دیئے جانے کیخلاف احتجاجی مظاہرے کئے گئے اور عوام نماز جمعہ ادا کرنے کے بعد سڑکوں پر نکل آئے جبکہ نماز جمعہ کے اجتماعات میں خطاب کے دوران برطانوی اقدام کی شدید مذمت کی گئی۔منصورہ میں نماز جمعہ کے بعد مجلس عمل کے زیر اہتمام احتجاجی ریلی نکالی گئی جس کی قیادت ایم ایم اے کے صدر قاضی حسین احمد نے کی۔ اس دوران انہوں نے کہا کہ برطانوی حکومت نے سلمان رشدی کو سر کا خطاب دے کر مسلمانوں سے دشمنی کا ثبوت دیا ہے پاکستانی حکومت کو چاہیے کہ وہ مغرب سے دہشتگردی کیخلاف اتحاد ختم کر دے۔ لاہور و دیگر نواحی علاقوں میں جمعیت علمائے پاکستان جمعیت اہلحدیث و دیگر جماعتوں کے زیر اہتمام بھی مظاہرے کئے گئے۔ مقررین نے اعلان کیا کہ جب تک سلمان رشدی سے خطاب واپس نہیں لیا جاتا اور برطانیہ مسلم امہ سے اس اقدام پر معافی نہیں مانگتا تب تک احتجاج جاری رکھا جائے گا۔ مقررین نے عوام سے مغربی دنیا کی مصنوعات کا مکمل بائیکاٹ کرنے کی اپیل کی۔ فیصل آباد اور جہلم سمیت پنجاب کے دیگر شہروں میں بھی احتجاجی مظاہرے کئے گئے۔ ایم ایم اے ضلع فیصل آباد کا پریس کلب میں احتجاجی جلسے سے خطاب کرتے ہوئے ضلعی صدر ایم ایم اے سردار ظفر حسین اور دیگر نے کہا کہ امریکہ اور برطانیہ کتے اور بلیوں کی حفاظت کرنا اپنا فرض سمجھتا ہے مگر مسلمانوں کے جذبات سے کھیلتا ہے۔ انہوں نے کہا کہ مسلمانوں کے تین سربراہ امت مسلمہ کے اتحاد میں رکاوٹ بنے ہوئے ہیں جن میں صدر مشرف ، حسنی مبارک اور شاہ عبداللہ شامل ہیں جس طرح برطانیہ نے ملعون رشدی کو سر کا خطاب دیا اور 56 اسلامی ممالک برطانیہ کے سفیروں کو فوراً وطن چھوڑنے کا کہتے تو آج برطانیہ نہ صرف مسلمانوں سے معافی مانگتا بلکہ ملعون رشدی سے سر کا خطاب بھی واپس لیتا۔ مقررین نے پاکستانی حکومت سے مطالبہ کیا کہ فوری طور پر برطانیہ کے سفیر کو پاکستان سے نکال دے اور برطانیہ سے مطالبہ کیا کہ وہ ملعون رشدی کو ہمارے حوالے کرے۔ مقررین نے کہا کہ اب وقت آ گیا ہے کہ مسلمانوں کے ملکوں کی سرحدیں ایک ہونے والی ہیں ایسے واقعات مسلمانوں کی دل آزاری تو کرتے ہیں مگر مسلمانوں کو اکٹھا کرنے میں مدد بھی دیتے ہیں۔ جبکہ جہلم میں ملعون رشدی کو برطانیہ کی جانب سے سر کا خطاب دینے پر مذہبی جماعتوں کی ریلی نکالی۔ شرکاء نے حکومت برطانیہ، ملکہ برطانیہ اور ملعون رشدی کیخلاف زبردست احتجاج کیا ملعون رشدی کے پتلے کو جوتے مارے گئے اور انہیں نذر آتش کیا گیا بعد نماز جمعہ سہ پہر چار بجے مرکزی دارالعلوم اہلسنت و الجماعت شین محلہ نمبر 1 سے مرکزی اہلسنت و الجماعت پاکستان زور مرکزی جمعیت اہلحدیث و یوتھ فورس سٹوڈنٹس کے زیر اہتمام ملعون سلمان رشدی کو برطانیہ کی جانب سے سر کا خطاب دینے پر احتجاجی ریلی نکالی۔ شرکاء نے بڑے بڑے بینرز اٹھا رکھے تھے جن پر ملکہ برطانیہ، حکومت برطانیہ اور ملعون رشدی کے خلاف نعرے درج تھے۔ شرکاء ریلی نے ملعون رشدی کیخلاف زبردست نعرے لگائے اور اسے واجب القتل قرار دیا۔ ریلی مرکزی دارالعلوم اہلسنت و الجماعت سے شروع ہو کر اقبال روڈ اقبال چوک سے ہوتی ہوئی شاندار چوک جہلم سے گزرتی ہوئی پرامن واپس دارالعلوم اہلسنت و الجماعت شین محلہ نمبر 1 پر اختتام پذیر ہوئی۔ علاوہ ازیں ڈسٹرکٹ بار جہلم کے زیر اہتمام ملعون رشدی کیخلاف ریلی نکالی گئی۔ ریلی میں وکلاء برادری اور بار کے ارکان کی کثیر تعداد نے شرکت کی۔ شرکاء نے برطانیہ سے ملعون رشدی سے سر کا خطاب واپس لینے کا مطالبہ کیا اور رشدی کے خلاف زبردست نعرے بازی کی۔ جبکہ اوکاڑہ میں برطانیہ کی طرف سے ملعون سلمان رشدی کو سر کا خطاب نوازنے پر ڈسٹرکٹ بار ایسوسی ایشن ضلع اوکاڑہ میں بھر پور احتجاجی مظاہرے کئے گئے اور عدالتوں کا بائیکاٹ کیا گیا۔ ڈسٹرکٹ بار ایسوسی ایشن اوکاڑہ کے سینکڑوں وکلاء نے برطانیہ کی طرف سے سلمان رشدی کو سر کا خطاب نوازنے پر بھر پور احتجاج کرتے ہوئے حکومت برطانیہ سے مطالبہ کیا کہ وہ فوری طور پر یہ اعزاز واپس لے۔ اس موقع پر ملعون سلمان رشدی کا پتلا بھی جلایا گیا۔ جبکہ احتجاج کے دوران برطانیہ، امریکی و دیگر مغربی ممالک کے خلاف زبردست نعرے بازی کی گئی اور امریکی صدر بش، برطانوی وزیراعظم ٹونی بلیئر اور دیگر مغربی دنیا کی اہم شخصیات اور امریکہ و برطانیہ کے پرچم نذ آتش کئے گئے جبکہ رشدی کے پتلوں کو جوتوں اور ڈنڈوں سے پیٹا گیا۔ جبکہ ملک کے دیگر حصوں کی طرح بلوچستان اور سرحد کے دارالحکومتوں کوئٹہ اور پشاور سمیت تمام شہروں میں شاتم رسول کو سر کا خطاب دیئے جانے کیخلاف زبردست احتجاجی مظاہرے کئے گئے اور مظاہرین نے برطانوی حکومت کے اس ناپاک اقدام کی شدید الفاظ میں مذمت کی اور حکومت سے برطانوی سفارتکار کو ملک سے نکالنے، برطانیہ سے سفارتی تعلقات منقطع کرنے اور ملعون رشدی کو پھانسی دینے کا مطالبہ کیا گیا۔ ادھر آزاد کشمیر اور مقبوضہ کشمیر میں بھی برطانوی اقدام کیخلاف یوم احتجاج منایا گیا۔ آزاد کشمیر میں ہونے والے احتجاجی مظاہروں میں ہزاروں افراد نے شرکت کی اور برطانیہ سے مطالبہ کیا کہ وہ ملعون رشدی سے سر کا خطاب اپس لے۔ جبکہ مقبوضہ کشمیر میں بھی برطانوی اقدام کیخلاف ہڑتال کی گئی جس کی کال جمعیت المجاہدین نے دی تھی۔ اس دوران کاروباری بازار مکمل طور پر بند رہا اور سڑکیں سنسان رہیں۔</TEXT>
