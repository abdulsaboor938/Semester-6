<DOCNO>555057</DOCNO>
<HL>گوجرانولہ :انسانی سمگلنگ کی روک تھام کیلئے اینٹی ہیومن ٹریفکنگ سرکل کی استعد اد بڑھانے کا فیصلہ</HL>
<AUTHOR>روزنامہ پاکستان</AUTHOR>
<DATELINE> Pakistan 2015-10-24 02:51:59+05</DATELINE>
<TEXT>گوجرانوالہ(بیوروروپورٹ)جعلی ویزوں کے دھندے ، انسانی اسمگلنگ کی روک تھام اور ریڈ بک کے اشتہاریوں کی پکڑ دھکڑ کے لیے اینٹی ہیومن ٹریفکنگ سرکل کی استعداد بڑھانے کا اصولی فیصلہ کر لیا گیا ہے اور گوجرانوالہ ڈویژن میں سب سے پہلے عملے کی تعداد بڑھائی جائے گی جبکہ اس ضمن میں باقاعدہ عملی طور پر کام شروع کر دیا گیا ہے اسی طرح بغیر لائسنس عمرہ ، حج اور دیگر ویزوں کا کام کرنے والی ٹریول ایجنسیوں کے خلاف بھی بڑا آپریشن کیاجائے گا ۔ذرائع کے مطابق ڈائریکٹر جنرل ایف آئی اے کو بیشتر شکایات مل رہی تھیں کہ ڈویژن کے اضلاع گجرات، گوجرانوالہ ، منڈی بہاؤا لدین ، نارووال ، حافظ آباد اور سیالکوٹ میں بڑی تعداد میں ٹریول ایجنسیاں اور کنسلٹنٹ ادارے بغیر حکومتی اجازت اور لائسنس غیر قانونی طور پر کام کر رہی ہیں جبکہ ان بہت سی ایجنسیوں اور اداروں کے مالکان مبینہ طور پر زمانہ بدنام ریڈ بک کے اسمگلروں اور ایجنٹوں کے ساتھی ہیں جو شہریوں ، نوجوان طبقے اور طلباء کو یورپین ممالک میں پرکشش ملازمتیں دلوانے کا جھانسہ دیکر کروڑوں روپے کے فراڈ کا دھندہ کر رہے ہیں اور ان میں سے کمپیوٹرائز پاسپورٹوں کو پی سی کرنے اور انکے ویزوں کے صفحات تبدیل کر نے میں خاص مہارت رکھتے ہیں جس پر ڈائریکٹر جنرل نے گوجرانوالہ ریجنل آفس کی حالیہ کارکردگی سے مطمئن اور جرائم پیشہ عناصر کے خلاف موثر کاروائیاں کر نے پر ریجنل ڈپٹی ڈائریکٹر کو ایسے تمام انسانی اسمگلروں ، ایجنٹوں ، ٹریول ایجنسیوں و کنسلٹنٹ اداروں ، خود ساختہ سنٹروں کے خلاف بڑے وسیع پیمانے پر کریک ڈاؤن کر نے کے احکامات جاری کیے ہیں اور اس ضمن میں ریجن میں افسران و عملہ کی تعداد کو عنقریب بڑھانے کا عندیہ بھی دیا ہے یہاں پر امر قابل ذکر ہے کہ دنیا بھر کے ممالک کو مطلوب ریڈ بک کی اشتہاری مجرمان کا تعلق اسی ریجن سے ہے جبکہ انسانی اسمگلنگ ، غیر قانونی کنسلٹنٹ اداروں ، بوگس ٹریننگ سنٹروں ، غیر قانونی ویزوں کا دھندہ اور ایجنٹوں کی بھرمار بھی اسی ریجن میں ہے اور ڈسٹرکٹ گجرات اور منڈی بہاؤا لدین کے علاقہ جات اس مکروہ دھندے کے لیے بڑی ذرخیز آبیار ی بتائے جاتے ہیں تاہم ایف آئی اے نے انٹی ہیومن ٹریفکنگ کی استعداد کے مذکورہ امور کی تصدیق کی ہے ۔</TEXT>
