فرانس کے بعد یونان میں بھی ایرانی سفارت خانے پر حملہ
ایتھنز: فرانس کے بعد آج یونان میں بھی ایرانی سفارت خانے پر حملہ ہوا جس کے باعث عمارت کو شدید نقصان پہنچا۔ تفصیلات کے مطابق یونان کے دارالحکومت ایتھنز میں مظاہرین نے ایرانی سفارت خانے پر دھاوا بول دیا، جس کے باعث عمارت کے شیشے ٹوٹ گئے اور بڑا حصہ متاثر ہوا۔ غیر ملکی خبر رساں ادارے کے مطابق سفارت خانے پر حملہ ایک انتشار پسند گروپ کی جانب سے کیا گیا ہے، مظاہرین نے سفارت خانے کی عمارت کے شیشے توڑ دیے اور سرخ رنگ سے دیواروں پر نعرے بھی تحریر کیے۔ پولیس حکام کا کہنا ہے کہ اس حملے میں انتشار پھیلانے والے اس گروپ کے متعدد افراد نے حصہ لیا، جو آہنی سلاخوں سے لیس تھے، مظاہرین ایرانی انتظامیہ کے خلاف سخت موقف رکھتے تھے، تاہم اس واقعے میں کسی قسم کا جانی نقصان نہیں ہوا۔ فرانس میں ایرانی سفارت خانے پر حملہ، ایران کی شدید مذمت یاد رہے کہ دو روز قبل جمعے کے دن کچھ افراد نے پیرس میں ایرانی سفارتخانے پر دھاوا بولا جس کے نتیجے میں اس عمارت کو نقصان بھی پہنچا تھا، ایرانی حکام نے واقعے کے خلاف شدید مذمت بھی کی تھی۔ علاوہ ازیں رواں ماہ 8 ستمبر کو عراق میں جاری پر تشدد مظاہروں کے دوران مشتعل مظاہرین نے ایرانی قونصل خانے کو آگ لگا دی تھی۔ خیال رہے کہ مظاہرین نے صوبائی حکومت کی عمارت کو نذر آتش کردیا تھا، اس کے علاوہ بھی انھوں نے کئی ایک سرکاری عمارتوں کو نقصان پہنچایا تھا۔ فرانس اور یونان میں ایرانی سفارت خانے پر ہونے والے حملوں کی اصل وجہ اب تک واضح نہیں ہوئی۔ comments
