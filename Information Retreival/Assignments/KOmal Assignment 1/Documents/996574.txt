<DOCNO>996574</DOCNO>
<HL>وفاقی بجٹ مزدور دشمن ہے، د ذوالفقار شاہ</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-08 05:06:00+05</DATELINE>
<TEXT>کراچی (اسٹاف رپورٹر) پاکستان لوکل گورنمنٹ ورکرز فیڈریشن سندھ کے صدر سیدذوالفقارشاہ نے وفاقی بجٹ کو مزدور دشمن قرار دیتے ہوئے مسترد کردیا۔ فیڈریشن کے اعلامیے کے مطابق انہوں نے کہا کہ تنخواہوں میں 10فیصد اضافہ ناکافی ہے،اس لیے اسے 40فیصد اور 75فیصد ایڈہاک ریلیف کو بنیادی جاری تنخواہ میں ضم کرتے ہوئے پنشن میں 50فیصد اضافہ کیا جائے ۔کنوینس الائونس ،میڈیکل الائونس اور ہائوس رینٹ الائونس میں جاری تنخواہ کے مطابق 50فیصد اضافہ کیا جائے ۔بلدیاتی اداروں کی او زیڈ ٹی گرانٹ میں 50فیصد اضافہ یا پھر آکٹرائے نظام دوبارہ بحال کیا جائے، تاکہ بلدیاتی اداروں کے مالی بحران پر قابو پایا جاسکے ۔انہوں نے بلدیاتی اداروں کے ملازمین کو بھی اپ گریڈ کرنے کا مطالبہ کیا ۔</TEXT>
