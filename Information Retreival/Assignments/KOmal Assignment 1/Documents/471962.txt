<DOCNO>471962</DOCNO>
<HL>یکم مئی ،جماعت اسلامی نے کرپشن کے خلاف ملک گیر احتجاج کا اعلان کر دیا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-04-30 20:11:01+05</DATELINE>
<TEXT>لاہور(مانیٹرنگ ڈیسک)امیر جماعت اسلامی پاکستان سینیٹر سراج الحق کی اپیل پر وفاقی و چاروں صوبائی دارالحکومتوں ،ڈویڑنل وضلعی ہیڈ کوارٹر زسمیت ملک بھر میں کرپشن کے خلاف اور پاناما لیکس کی تحقیقات کیلئے جلسے جلوس اور احتجاجی ریلیاں ہونگی۔ امیر جماعت اسلامی پاکستان سینیٹر سراج الحق شیخوپورہ میں بھٹہ مزدورں کے ساتھ اظہار یکجہتی اور عوامی اجتماع سے خطاب کریں گے،جبکہ لاہور میں جماعت اسلامی لاہور کے زیر اہتمام خواتین کی بڑی ریلی نکالی جائے گی۔کراچی کے پانچوں اضلاع میں درجنوں مقامات پر احتجاجی مظاہرے ہونگے۔مظاہروں کی قیادت صوبائی و ضلعی ذمہ داران کریں گے۔ سیکرٹری جنرل جماعت اسلامی لیاقت بلوچ لاہور ، امیر جماعت اسلامی پنجا ب میاں مقصود احمد شیخوپورہ اور منڈی بہاؤ الدین ،امیر جماعت اسلامی خیبر پختونخواہ مشتاق احمد خان دیر، سندھ کے امیر ڈاکٹر معراج الھدٰی صدیقی حیدر آباد اور میرپور خاص جبکہ ا میر جماعت اسلامی بلوچستان مولانا عبدالحق ہاشمی کوئٹہ میں ہونے والے پروگراموں میں شرکت کریں گے۔</TEXT>
