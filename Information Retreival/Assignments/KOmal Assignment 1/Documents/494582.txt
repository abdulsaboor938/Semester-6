<DOCNO>494582</DOCNO>
<HL>’مجھے 7 ماہ تک مسلسل روزانہ جنسی زیادتی کا نشانہ بنایا جاتا رہا، قصور صرف اتنا تھا کہ۔۔۔‘</HL>
<AUTHOR>روزنامہ پاکستان</AUTHOR>
<DATELINE> Pakistan 2016-03-15 20:03:43+05</DATELINE>
<TEXT>دمشق (مانیٹرنگ ڈیسک) شدت پسند تنظیم داعش کے ہاتھوں شمالی عراق سے اغوا ہونے والی ہزاروں یزیدی خواتین میں سے چند قید سے فرار ہونے میں کامیاب ہو چکی ہیں، مگر ان میں سے ہر ایک کی کہانی ایک لرزہ خیز داستان ہے۔ داعش کی قید میں جنسی غلام کی زندگی گزارنے والی ایک ایسی ہی 25 سالہ یزیدی خاتون نے بھی قید سے فرار کے بعد اپنی دردناک کہانی دنیا کو سنادی ہے۔ سکائی نیوز سے بات کرتے ہوئے اس خاتون کا کہنا تھا کہ اسے سینکڑوں دیگر یزیدی خواتین اور بچیوں کے ساتھ شمالی عراق کے علاقے سنجار سے اغوا کیا گیا۔ خاتون نے بتایا کہ اسے 7ماہ تک داعش کے جنگجوﺅں نے قید رکھا اور اس دوران روزانہ اس کی عصمت دری کی جاتی تھی جبکہ بدترین جسمانی تشدد کا نشانہ بھی بنایا جاتا تھا۔ خاتون نے بتایا کہ وہ ہروقت اس خوف میں مبتلا رہتی تھی کہ داعش کے جنگجو اس کے بچوں کو مار دیں گے یا اس سے چھین لیں گے۔ اس نے بتایا کہ جنگجو اس کے معصوم بچوں کو بھی تشدد کا نشانہ بناتے تھے تاکہ اسے اپنی مرضی کے مطابق حرکات پر مجبور کرسکیں۔ مزید جانئے: ’کئی ہفتوں تک مسلسل ریپ کیا جاتا رہا پھر بھاگنے کا فیصلہ کیا تو۔۔۔‘ داعش کی قید سے فرار ہونے والی نوجوان لڑکی نے کربناک کہانی سنادی، فرار کی داستان بھی انتہائی افسوسناک خاتون کا مزید کہنا تھا کہ اس کے باپ اور بھائیوں کو بھی اغوا کیا گیا اور وہ نہیں جانتی کہ وہ اس وقت کس حال میں ہیں۔ یہ خاتون خود پر ہونے والے ظلم پر اس قدر دل شکستہ تھی کہ یہ کہنے پر مجبور ہو گئی کہ وہ دعا کرتی ہے کہ اس کا باپ اور بھائی زندہ نہ ہوں کیونکہ اگر وہ زندہ ہوئے تو اس کا حال دیکھ نہ سکیں گے۔ خاتون کا کہنا تھا کہ وہ خود بھی زندگی سے بیزار ہوچکی ہے اور موت کی تمنا رکھتی ہے، مگر اپنے چار بچوں کی خاطر زندہ رہنے پر مجبور ہے۔</TEXT>
