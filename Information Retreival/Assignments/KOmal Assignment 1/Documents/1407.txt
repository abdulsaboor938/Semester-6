حکومت کی 50 دن کی کارکردگی پر کوئی فیصلہ نہیں کیا جاسکتا، عامر خان
کراچی: ایم کیو ایم پاکستان کے سینئر ڈپٹی کنوینر عامر خان نے کہا ہے کہ حکومت کی 50 دن کی کارکردگی پر کوئی فیصلہ نہیں کیا جاسکتا ہے، ملک کے حالات نئی حکومت کے آنے سے پہلے ہی خراب تھے۔ ان خیالات کا اظہار انہوں نے اے آر وائی نیوز کے پروگرام الیونتھ آور میں گفتگو کرتے ہوئے کیا، عامر خان نے کہا کہ ضمنی انتخاب میں ووٹنگ کا تناسب عام انتخابات سے کم ہوتا ہے، ایم کیو ایم پاکستان کو وزارت کا کوئی شوق نہیں ہے۔ انہوں نے کہا کہ ایم کیو ایم سے کراچی کی 8 نشستیں چھینی گئیں، نتائج کی بنیاد پر چوری کا مینڈیٹ کہنے سے بہتر ہے ہم آگے بڑھیں، جن حلقوں پر تحفظات ہیں پی ٹی آئی سے انہیں کھلوانے کی بات کی ہے، وزیراعظم، گورنر سندھ سے بات چیت کا سلسلہ جاری ہے۔  ایم کیو ایم پاکستان کے رہنما نے کہا کہ پی ٹی آئی حکومت سے کراچی آپریشن منطقی انجام تک پہنچانے کی بات ہے، ضمنی الیکشن میں امیدوار لانے کا مطلب یہ نہیں کہ ہم حکومت سے باہر جارہے ہیں، 22 اگست سے پہلے اور بعد والی ایم کیو ایم میں فرق ہے۔ شہباز شریف کی گرفتاری پر عامر خان نے کہا کہ سابق وزیراعلیٰ پنجاب سمیت کسی بھی سیاست دان نے کرپشن کی ہے تو ایکشن ہونا چاہئے، کسی شخصیت کی گرفتاری کے معاملے میں سیاست کا تاثر نہیں جانا چاہئے۔ comments
