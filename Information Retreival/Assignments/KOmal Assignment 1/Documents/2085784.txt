<DOCNO>2085784</DOCNO>
<HL>ٹارگٹ کلنگ کیخلاف وکلا کی ہڑتال :کراچی میں مزید 9 افراد ہلاک</HL>
<AUTHOR>نوائے وقت</AUTHOR>
<DATELINE> Pakistan 2014-04-13 04:22:50+05</DATELINE>
<TEXT>کراچی (این این آئی+ ثناء نیوز) شہر قائد میں فائرنگ، پرتشدد واقعات میں خاتون سمیت 9 افراد جان کی بازی ہار گئے۔ تفصیلات کے مطابق سیکٹر 5-M نارتھ کراچی برگر کی دکان کے باہر موٹر سائیکل سوار دو افراد نے فائرنگ کرکے دکان کے مالک 25 سالہ رزاق علی کو قتل کر دیا۔ پولیس کے مطابق واقعہ فرقہ وارانہ ٹارگٹ کلنگ کا شاخسانہ ہے۔ بلدیہ ٹاؤن نمبر 9 میں موٹر سائیکل سوار ملزموں کی فائرنگ سے 25 سالہ خرم مظفر ہلاک ہوگیا۔ گڈاپ کے علاقے ناردرن بائی پاس ٹول پلازہ کے قریب جھگڑے کے دوران 45 سالہ شیر محمد چل بسا۔ ادھر اسٹیل ٹاؤن تھانے کی حدود گلشن حدید لنک روڈ پر موٹر سائیکل سوار کو تیز رفتار ڈمپر نے کچل دیا جس سے 40سالہ بانو زوجہ سومار جاں بحق ہوگئی جبکہ 45سالہ سومار ولد ہاشم خان اور اس 10سالہ بیٹا دلبر شدید زخمی ہو گئے۔ سچل تھانے کی حدود سپر ہائی وے فروٹ منڈی سے واپسی پر اسد سی این جی اسٹیشن پر گاڑی روک کر کولر سے پانی نکالنے کے دوران کرنٹ لگ کر 25 سالہ محمد حسین جاں بحق ہوگیا۔ قبل ازیں پاکستان بار کونسل کی اپیل پرکراچی میں وکلا کی ٹارگٹ کلنگ کے خلاف وکلا کی جانب سے ہفتہ کو عدالتوں کا بائیکاٹ کیا گیا اور یوم احتجاج منایا گیا۔ وکلاء کی ہڑتال کے باعث سندھ ہائی کورٹ سمیت دیگر ماتحت عدالتوں میں مقدمات کی سماعت ملتوی کردی گئی۔ وکلاء نے نیشنل ہائی وے پر احتجاجی دھرنا دیا جس کے باعث ہائی وے پر ٹریفک کی آمدورفت معطل ہوگئی ۔بعد ازاں سندھ ہائی کورٹ اور ملیر کے تحت جنرل باڈیز اجلاس منعقد ہوئے۔ اجلاس سے خطاب کرتے ہوئے وکلاء رہنماؤں نے کہا کہ تسلسل وکلاء کی ٹارگٹ کلنگ قابل مذمت ہے۔ حکومت وکلاء کو تحفظ فراہم کرنے کے لئے ٹھوس اقدامات کرے ۔ان رہنماؤں نے کہا اب ٹارگٹ کلنگ کا نشانہ بننے والے وکلاء کی تعداد 35 ہوگئی ہے۔ حکومت کی جانب سے اس سے قبل وکلاء کو تاحال کوئی معاوضہ نہیں دیا گیا۔ انہوں نے مطالبہ کیا کہ وقار شاہ اور غلام حیدر سمیت ٹارگٹ کلنگ کو نشانہ بننے والے وکلاء کے قاتلوں کو فی الفور گرفتار کیا جائے اور انہیں قرار واقعی سزا دی جائے۔ دوسری طرف ماڑی پور روڈ پر سی آئی ڈی پولیس نے ایک کارروائی کے دوران لیاری گینگ وار کے 3 ملزمان عبدالشکور، عبدالمجید اور ذاکر عرف وحشی کو گرفتار کرلیا۔ ملزموں کے قبضے سے بڑی تعداد میں اسلحہ، ہینڈ گرنیڈ اور دھماکہ خیز مواد برآمد ہوا۔ ادھر آئی جی سندھ اقبال محمود نے سائٹ ایسوسی ایشن آف انڈسٹریز میں تقریب سے خطاب کرتے ہوئے کہا کہ کراچی آپریشن سے جرائم میں نمایاں کمی آئی ہے تاہم جنوری2014 میں جرائم کی شرح بڑھ گئی تھی مگر اب کم ہوئی ہے، ڈاکٹروں اور وکیلوں کو مارا جانا تشویش کی بات ہے کیونکہ اس کی وجہ سے کراچی میں پروفیشنل کم ہو رہے ہیں۔ سندھ پولیس میں موجود کالی بھیڑوں کے خلاف کارروائی کی جارہی ہے اور انہیں محکمہ جاتی کاروائی کے بعد نہ صرف نوکری سے نکالا جائے گا بلکہ جیل میں ڈال دیا جائے گا۔ علاوہ ازیں نیو کراچی کے علاقے میں فائرنگ سے کامران، لانڈھی اور بلدیہ ٹاؤن میں 2 افراد جاں بحق ہو گئے۔ گلستان جوہر میں بھی گولیوں سے ایک نوجوان کو چھلنی کر دیا گیا۔</TEXT>
