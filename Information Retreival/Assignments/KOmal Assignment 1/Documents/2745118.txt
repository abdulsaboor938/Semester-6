<DOCNO>2745118</DOCNO>
<HL>سزائے موت کے 7 مجرموں کو تختہ دار پر لٹکا دیا گیا۔</HL>
<AUTHOR>اردو پوائنٹ</AUTHOR>
<DATELINE> Pakistan 2015-01-13 11:42:42+05</DATELINE>
<TEXT> کراچی(اُردو پوائنٹ تازہ ترین اخبار۔ 13 جنوری 2015ء) کراچی، سکھر، راولپنڈی اور فیصل آباد میں سزائے موت کے سات مجرموں کو پھانسی دے کر موت کے گھاٹ اتار دیاگیا۔ سات مجرموں میں سکھر میں تین، فیصل آباد میں دو جبکہ کراچی اور راولپنڈی میں ایک ایک مجرم کو پھنسی دی گئی۔ راولپنڈی میں اڈیالہ جیل میں صبح ساڑھے چھ بجے کراچی میں کیے گئے امریکی قونصلیٹ پر حملے میں سزائے موت کے مجرم ذوالفقار احمد کو تختہ دار پر لٹکایا گیا۔ ذوالفقار کو 2003 ء میں انسداد دہشتگردی ایکٹ کے تحت گرفتار کر نے کے بعد مقدمہ چلا کر سزائے موت سنائی گئی تھی۔ فیصل آباد ڈسٹرکٹ جیل میں صبح سات بجے کے قریب سابق صدر پرویز مشرف پر حملے کے مجرموں نائیک نوازش علی اور مشتاق احمد کو تختہ دار پر لٹکایا گیا پھانسی کے وقت مجرموں کے اہل خانہ کی جانب سے چیخ و پکار کے مناظر دیکھنے میں آئے۔ () جیل انتطامیہ نے طبی معائنے کے بعد میتیں ورثاء کے حوالے کر دیں۔ سکھر جیل میں صبح ساڑھے چھ بجے وزارت دفاع کے ڈائریکٹر اور ڈرائیور کے قتل میں ملوث تین مجرموں محمد طلحہ، خلیل احمد اور شاہد حنیف کو تختہ دار پر لٹکایا گیا۔ ان مجرموں کا تعلق کالعدم تنظیم سے تھا۔ کرچی میں بھی سزائے موت کے قیدی بہرام خان کو پھانسی دی گئی۔ بہرام خان نے 2003 میں ذاتی دشمنی کی بنا پر سند ھ ہائی کورٹ میں گھس کر ایڈووکیٹ اشرف کو قتل کیا تھا سینٹرل جیل کراچی میں 2008 کے بعد دی جانے والی یہ پہلی پھانسی ہے۔ بہرام خان نے اپنی سزا کے خلا ف سندھ کورٹ اور پھر سپریم کورٹ میں اپیل کی تھی۔ جسے دونوں عدالتوں نے مسترد کر دیا تھا۔ بہرام خان نے صدر مملکت کو بھی رحم کی اپیل کی تھی لیکن اسے بھی مسترد کر دیا گیا تھا۔ پھانسیوں کے عملدرآمد کے موقع پر سکیورٹی کے سخت انتظامات کیے گئے تھے۔</TEXT>
