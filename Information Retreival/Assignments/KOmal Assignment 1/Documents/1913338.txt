<DOCNO>1913338</DOCNO>
<HL>حکومت کو فدویانہ رویہ ترک کرکے بھارت سے دوٹوک بات کرنا ہوگی</HL>
<AUTHOR>نوائے وقت</AUTHOR>
<DATELINE> Pakistan 2016-04-14 00:37:59+05</DATELINE>
<TEXT>انڈیاراہداری کا کھلا دشمن‘ ’’را‘‘ پاکستان کو غیرمستحکم کرنے میں ملوث ہے‘ آرمی چیف کی محاذ آرائی چھوڑ کر تعاون کی اپیل آرمی چیف جنرل راحیل شریف نے کہا ہے ’را‘ پاکستان میں عدم استحکام پیدا کرنے کے درپے ہے لیکن کسی کو ملک کے اندر گڑ بڑ پیدا کرنے کی اجازت نہیں دی جائیگی۔ انہوں نے گوادر میں ایک سیمینار سے خطاب کرتے ہوئے یہ بات کہی۔ آرمی چیف نے کہا معاشی راہداری پاکستان اور چین کے درمیان شاندار تعلقات کا مظہر ہے۔ پورے اطمینان سے آپ کو بتا سکتا ہوں فاٹا میں پاک فوج کا اپریشن اب آخری مراحل میں ہے۔ مجھے یہ بتاتے ہوئے فخر ہے اس طویل جدوجہد میں ہمارے عوام، انٹیلی جنس ایجنسیوں اور بہادر مسلح افواج نے شاندار قربانیاں دی ہیں۔ انہوں نے کہا اپریشن ضرب عضب محض ایک فوجی اپریشن نہیں بلکہ پورا ایک تصور ہے جس کا حتمی مقصد دہشت گردی، انتہا پسندی اور کرپشن کے درمیان گٹھ جوڑ کو توڑنا ہے۔عالمی برادری نہ صرف ہماری کامیابیوں کو تسلیم کرے بلکہ ان دہشت گرد تنظیموں اور انکے سرپرستوں کو حاصل بیرونی مدد بھی روکے۔ راہداری منصوبہ کی کامیابی کیلئے اچھی گورننس اور شفافیت لازمی ہے۔ متعدد عالمی طاقتوں نے معاشی راہداری منصوبہ کی تعریف کی ہے تو کئی ملکوں نے تیوریاں بھی چڑھائی ہیں جو علاقہ میں اپنا اثر و رسوخ بڑھانا چاہتے ہیں۔ ہمیں مکمل علم ہے دشمن انٹیلی جنس ایجنسیاں اس منصوبہ کو ناکام بنانا چاہتی ہیں۔ میں اس موقع پر بھارتی ایجنسی ’را‘ کا بطور خاص حوالہ دینا چاہتا ہوں جو پاکستان کو عدم استحکام سے دوچار کرنے کے درپے ہے۔ انہوں نے کہا میں یہاں واضح کرنا چاہتا ہوں ہم کسی کو پاکستان کے کسی حصے میں رکاوٹیں یا مسائل کھڑے کرنے کی اجازت نہیں دینگے اس لئے سب کیلئے یہ اہم ہے اختلافات کو پس پشت ڈالتے ہوئے تعاون پر توجہ دیں۔ بھارت راہداری منصوبے کا کھلا دشمن ہے۔ بھارت اور ’’را‘‘ کی طرف سے پاک چین راہداری کی مخالفت اور اس منصوبے کو ناکام بنانے کی سازشیں کوئی نیا انکشاف نہیں ہے۔ وہ اس منصوبے کی کھل کر مخالفت کرچکا ہے‘ اسکی تعمیر کو ناکام بنانے کیلئے ’’را‘‘ کے اندر خصوصی ڈیسک قائم کیا گیا جس کی صوابدید پر اربوں روپے رکھے گئے ہیں۔ اس سازش کو عملی جامہ پہنانے کیلئے پہلے سے موجود جاسوسی نیٹ ورک کو یہ ٹاسک سونپا گیا‘ کلبھوشن کی گرفتاری سے یہ نیٹ ورک بے نقاب ہو چکا ہے۔ کلبھوشن نے اعتراف کیا کہ راہداری منصوبے کو سبوتاژ کرنا اسکے مشن کا حصہ تھا۔ کلبھوشن کی گرفتاری پر سیاسی حکومت نے اس ردعمل کا اظہار نہیں کیا جو اس واقعہ کی سنگین نوعیت کا تقاضا تھا۔ پاکستان وزیر خارجہ کے بغیر چل رہا ہے‘ وزیراعظم کے پاس وزارت خارجہ کا قلمدان ہے‘ اصولی طور پر ان کو بھارت کے ساتھ احتجاج کرنا چاہیے تھا مگر وہ بالکل خاموش رہے۔ اب وہ صحت کے مسائل کی وجہ سے لندن گئے ہیں‘ کم از کم ایک ہفتہ وہاں رہیں گے۔ معروضی حالات میں وزارت خارجہ کا ایک ہیڈ ہونا چاہیے تھا۔ سرکاری سطح پر اس سیاسی خلا کو مجبوراً فوج پر کررہی ہے۔ فوج کو سیاست میں یہ سپیس خود سیاسی حکومت دے رہی ہے۔ راہداری منصوبے کی سب سے زیادہ مخالفت بھارت کی طرف سے ہو رہی ہے‘ بھارت کی ہمنوائی کچھ پڑوسی اور کچھ ہمارے دوست عرب ممالک بھی کررہے ہیں۔ یہی وہ ملک ہو سکتے ہیں جن کی طرف اشارہ کرتے ہوئے آرمی چیف نے کہا کہ کئی ملکوں نے تیوریاں چڑھائی ہیں۔ تیوریاں چڑھانے والے ممالک کا سرخیل انڈیا ہے۔ راہداری منصوبے کیخلاف سازشیں ناکام بنانے کیلئے حکومتی سطح پر حکمت عملی تشکیل دینے کی ضرورت تھی اور اب بھی ہے‘ راہداری کی حفاظت کی ذمہ داری فوج کے حوالے کی گئی ہے۔ غیرملکی سازشوں کا حکومت نے اپنی ایجنسیوں اور سفارت کاروں کے ذریعے قلع قمع کرنا ہے۔ بھارت چونکہ سازش کار ہے‘ سب سے زیادہ توجہ اسکی سازشوں کی بیخ کنی پر ہونی چاہیے مگر بھارت کیلئے حکومت کی سطح پر نرم گوشے کا اظہار سامنے آتا ہے۔ پٹھانکوٹ حملے میں بدستور یکطرفہ تعاون جاری ہے‘ کلبھوشن کی گرفتاری‘ گلشن پارک لاہور کی دہشت گردی اور اسی ہفتے کنٹرول لائن نیزہ پیر سیکٹر میں رات بھر بلااشتعال گولہ باری کے بعد بھارت کو سخت جواب دینے کی ضرورت تھی‘ یہ جواب بھی فوج کی طرف سے بھارتی گولہ باری کا جواب گولہ باری سے اور ڈی جی ایم او نے اپنے ہم منصب سے فون پر شدید احتجاج کرکے دیا۔ وزارت خارجہ بدستور خاموش ہے۔ وزراء اندرونی سیاست کی دلدل سے باہر نہیں آرہے۔ آرمی چیف کہتے ہیں کہ فاٹا میں پاک فوج اپریشن اب آخری مرحلے میں ہے‘ وہ رواں سال کے آخر تک پاکستان سے دہشتگردی کے خاتمے کا بھی اعلان کرچکے ہیں مگر معروضی حالات اسکی پوری طرح تائید کرتے نظر نہیں آرہے۔ سوات میں کل ہی ڈی ایس پی اور خضدار میں ایک خاندان دہشتگردی کا نشانہ بنا۔ دہشت گردی کے ایسے واقعات معمول ہیں تاہم گلشن پارک اور باچاخان یونیورسٹی جیسے سنگین اور ہولناک واقعات بھی ہوتے رہتے ہیں۔ باچاخان یونیورسٹی کے ملزم پکڑے گئے‘ ماسٹر مائنڈ افغانستان میں پناہ لئے ہوئے ہیں۔ ملا فضل اللہ بھی افغانستان میں ہے۔ ان کو حکومت کی نہیں تو طالبان کی پشت پناہی حاصل ہو سکتی ہے۔ دونوں کے ساتھ ہماری سیاسی قیادت رابطوں میں ہے۔ ان کیخلاف کارروائی نہ ہونا اور انکی پاکستان کیخلاف سرگرمیوں کا جاری رہنا ہماری خارجہ پالیسی کی ناکامی کا ثبوت ہے۔ بھارت کئی ممالک کو پاکستان کیخلاف استعمال کررہا ہے‘ ہم اپنی بہترین خارجہ پالیسی اور سفارت کاری سے ان ممالک کو بھارت سے الگ کیوں نہیں کر سکتے؟ دہشت گردوں کے سہولت کاروں پر کڑا ہاتھ ڈالنے کے اعلانات ہوتے رہتے ہیں مگر عملاً نتیجہ حوصلہ افزاء نہیں نکلتا۔ سہولت کاروں کے ڈانڈے بیرون ملک سے بھی ملتے ہیں‘ اندرون ملک بھی یہ موجود ہیں۔ گزشتہ روز فیصل آباد سے حساس اداروں نے اپریشن کے دوران گلشن پارک سانحہ میں ملوث دو سہولت کار پکڑے ہیں۔ اب تک تو پوری سازش بے نقاب ہو جانی چاہیے اور ماسٹر مائنڈ کا نام سامنے آجانا چاہیے تھا مگر پنجاب میں حکومت اور فوج کے درمیان ہنوز کوآرڈی نیشن کا فقدان ہے۔ دونوں الگ الگ اپریشن کررہے ہیں۔ جب مقصد ایک ہے تو حکومت پنجاب الگ اپریشن کیوں جاری رکھے ہوئے ہے؟ کیا کسی کو بچانا اور تحفظ دینا مقصد ہے؟ قومی ایکشن پلان پر بھی اسکی روح کے مطابق عمل نہیں ہو رہا۔ ان حالات میں 2016ء کو دہشت گردی کے خاتمے کا سال کیسے قرار دیا جا سکتا ہے؟ پاک فوج ضرب عضب کے ذریعے دہشت گردوں کے خاتمے کیلئے پرعزم ہے۔ اس میں اسے کامیابی بھی مل رہی ہے مگر دہشتگردوں کے خاتمے کیلئے جہاں نیشنل ایکشن پلان کی ایک ایک شق پر عمل کرنے کی ضرورت ہے وہیں حکومت کو دہشتگردوں کے بیرون ملک رابطے بھی ختم کرنے ہیں۔ بھارت افغانستان کے ذریعے پاکستان میں دہشت گردی کرارہا ہے‘ بھارت کے ساتھ فدویانہ رویہ اختیار کرکے آپ اسے پاکستان میں مداخلت سے باز نہیں رکھ سکتے۔ پاکستان میں بھارتی مداخلت کے آپ کے پاس ثبوت ہیں‘ جو کبھی کسی فورم پر کبھی کسی فورم پر پیش کئے جاتے ہیں۔ ان کا کوئی خاطرخواہ نتیجہ برآمد نہیں ہوا۔ ذرا جرأت دکھائیں‘ قومی وقار اور خودمختاری کا مظاہرہ کریں۔ جب تک بھارت مسئلہ کشمیر کے حل پر مذاکرات کیلئے آمادہ نہیں ہوتا اسکے ساتھ تعلقات اور تجارت ختم کردیں۔ اسکے پاکستان میں دہشتگردی میں ملوث ہونے کا چرچا پوری دنیا میں کریں‘ اسکی پاک چین راہداری کو ناکام بنانے کی سازش سے عالمی برادری کو آگاہ کریں تو اس پر کچھ اثر ہوگا۔ معذرت خواہانہ رویے سے اس کو اپنے ایجنڈے کی تکمیل کیلئے شہ ملتی ہے۔ کل تک امریکی وزیر دفاع ایشیئن کارٹر بھارت کے دورے پر تھے‘ انہوں نے کہا پاکستان سے زیادہ بھارت کے ساتھ تعلقات بڑھائیں گے۔ اس پر ہماری حکومت خاموش رہی‘ گزشتہ روز بھارت اور امریکہ ایک معاہدے کے تحت ایک دوسرے کی زمینی‘ فضائی اور بحری حدود کو استعمال کر سکیں گے۔ بھارت امریکہ کی حدود کس مقصد کیلئے استعمال کریگا؟ جبکہ امریکہ کو بھارت کی حدود امریکہ بالخصوص چین کیخلاف استعمال کر سکتا ہے۔ پاکستان کیخلاف بھی یہ معاہدہ استعمال ہو سکتا ہے۔ اس معاہدے پر بھی لاوارث وزارت خارجہ کی طرف سے کوئی ردعمل نہیں آیا۔ کیا اسی پر بھی فوج ہی کچھ بولے؟ سیاسی حکومت اور سیاست دانوں کیلئے اپنے ہی آرمی چیف کا یہ بیان لمحہ فکریہ ہونا چاہیے کہ اختلافات کو پس پشت ڈال کر تعاون پر توجہ دیں۔ وہ مزید کہتے ہیں کہ ضرب عضب کا حقیقی مقصد دہشت گردی‘ انتہاء پسندی اور کرپشن کے درمیان گٹھ جوڑ کو توڑنا ہے۔ کرپشن کا انتہاء پسندی اور دہشت گردی سے گٹھ جوڑ ٹوٹا تو بہت کچھ ٹوٹتا نظر آئیگا۔</TEXT>
