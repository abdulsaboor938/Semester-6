<DOCNO>693057</DOCNO>
<HL>شامی باغی نے بشارالاسد کے ظلم کی کہانی بے نقاب کردی</HL>
<AUTHOR>روزنامہ پاکستان</AUTHOR>
<DATELINE> Pakistan 2014-08-01 23:49:53+05</DATELINE>
<TEXT>نیویارک (نیوز ڈیسک) شام سے فرار ہوکر امریہ پہنچنے والے شہری نے امریکی کانگرس کے سامنے 11000 شہریوں کے تشدد اور قتل کی 55000 تصاویر امریکی کانگرس کے سامنے پیش کردی ہیں اور دعویٰ کیا ہے کہ شامی صدر بشارالاسد کی حکومت 150000 مزید شہریوں کو تشدد کے بعد قتل کرنے والی ہے۔ امریکی سٹیٹ ڈیپارٹمنٹ نے مذکورہ شخص کی پہچان خفیہ رکھنے کیلئے اسے صرف ”قیصر“ کے نام سے متعارف کروایا ہے۔ اطلاعات کے مطابق یہ شخص پچھلے سال اپنی جان بچانے کیلئے شام سے فرار ہوکر امریکہ پہنچا تھا۔ قیصر نے ایک مترجم کے ذریعے کانگرس کو بتایا کہ صدر اسد کی حکومت نے ہزاروں مردوں، عورتوں، بچوں اور بوڑھوں کو بدترین تشدد کرکے ہلاک کردیا ہے۔ اس نے جو تصاویر کانگرس کے سامنے پیش کیں ان میں عورتوں اور بچوں سمیت ہزاروں لوگوں کو شدید زخمی اور مردہ حالت میں دکھایا گیا ہے۔ اس کا کہنا ہے کہ یہ عام لوگ ہیں جنہیں شامی حکومت سے اختلاف کی بناءپر قتل کردیا گیا۔ اس نے بتایا کہ حکومت کی قید میں اس وقت بھی 150000 لوگ ہیں جنہیں تشدد کا نشانہ بنایا جارہا ہے اور اگر بروقت کارروائی نہ کی گئی تو انہیں بھی مار دیا جائے گ۔ امریکی کانگرس کے ارکان نے اس انکشاف پر اظہار تفکر کیا اور فوری طور پر عام شہریوں کا قتل عام روکنے پر زور دیا۔ امریکی ادارے ایف بی آئی کا کہنا ہے کہ قیصر کی فراہم کردہ تصاویر اور بیانات کی تصدیق تقریباً مکمل ہوچکی ہے۔</TEXT>
