<DOCNO>1917704</DOCNO>
<HL>بھارتی خفیہ ایجنسی را کے ایجنٹ سے تحقیقات کا دائرہ وسیع کردیا گیا،بھارتی جاسوس کے موبائل فون، انٹرنیٹ ڈیٹا تک رسائی حاصل کرلی گئی </HL>
<AUTHOR>نوائے وقت</AUTHOR>
<DATELINE> Pakistan 2016-03-27 13:09:36+05</DATELINE>
<TEXT>بھارتی خفیہ ایجنسی ’’را‘‘کے ایجنٹ کل بھوشن یادیو سے تحقیقات کادائرہ وسیع کردیا گیا. ذرائع کے مطابق تفتیشی حکام نے ‏زیر تفتیش بھارتی جاسوس کے موبائل فون اور انٹرنیٹ ڈیٹا تک رسائی حاصل کرلی جس کے بعد اس کے پاکستان میں ممکنہ ساتھیوں سے رابطوں کی تصدیق کی جارہی ہے. ذرائع کے مطابق بھارتی جاسوس کے مختلف ملکوں میں ٹیلیفونک اور انٹرنیٹ رابطوں سے متعلق پتا لگایاجارہاہے جبکہ اس کی اب تک کی سرگرمیوں سے متعلق بھی اہم معلومات ملی ہیں. کل بھوشن یادیو بلوچستان اور کراچی کی علیحدگی کے خوفناک منصوبے پر کام کر رہا تھا۔ را جاسوس کے مطابق وہ بھارتی نیوی کا افسر ہے وہ ایران کے راستے بلوچستان آتا تھا اور مقامی شخص حاجی بلوچ سے رابطے میں تھا. پاکستان حکومت نے کل بھوشن یادیو کے معاملے کو عالمی سطح پر بھی اٹھانے کا فیصلہ کرلیا ہے ۔</TEXT>
