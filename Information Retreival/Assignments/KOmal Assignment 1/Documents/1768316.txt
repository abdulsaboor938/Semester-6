<DOCNO>1768316</DOCNO>
<HL>صوبائی بجٹ میں جنوبی پنجاب کی تعمیر و ترقی کیلئے خصوصی فنڈز مختص</HL>
<AUTHOR>نوائے وقت</AUTHOR>
<DATELINE> Pakistan 2017-06-07 04:39:01+05</DATELINE>
<TEXT>2جون 2017 کو وزیر خزانہ ڈاکٹر عائشہ غوث پاشا نے پاکستان مسلم لیگ (ن) کی صوبائی حکومت کا پانچواں بجٹ برائے سال 2017-18 ءصوبائی اسمبلی میں پیش کیا۔ بجٹ کسی ملک کی ترقی ، معاشی اہداف، حکومتی ترجیحات اور پالیسیوں کے نفاذ کی ایک ایسا گائیڈ لائن ہوتا ہے جس پر عمل پیرا ہو کر مساوی معاشی ترقی اور انصاف پر مبنی معاشرے کا قیام ہوتا ہے۔ آئندہ مالی سال کے بجٹ میں تعلیم، صحت ، انرجی، صاف پانی کی فراہمی اور امن عامہ کے شعبوں پر خصوصی فنڈز مختص کئے گئے ہیں۔ مجموعی طور پر پنجاب کے 19کھرب 70۔ ارب اور 7 کروڑکے بجٹ میں محاصل کا ہدف 1853 ارب 59 کروڑ روپے ہے۔ امن عامہ و انصاف کیلئے 198 ارب ،سیف سٹی پراجیکٹ کیلئے 45 ارب روپے مختص کئے گئے ہیں۔ مزدور کی کم از کم اجرت 15 ہزار مقرر کی گئی ہے ،انٹر نیٹ پر ٹیکس عائد جبکہ طلباءاس سے مستثنیٰ ہوں گے۔ کسان پیکج کیلئے 15 ارب جبکہ لیپ ٹاپ سکیم کیلئے 7 ارب مختص کئے گئے ہیں۔صوبائی بجٹ میں جنوبی پنجاب کی تعمیر و ترقی کیلئے 213۔ ارب روپے مختص کئے گئے ہیں۔ دور دراز کے علاقوں میں 100 موبائل ہیلتھ یونٹس کی مد میں 1۔ ارب روپے رکھے گئے ہیں۔ اس کے علاوہ ڈیرہ غازیخان میں 8 دانش سکول، ملتان اور بہاولپور میں سیف سٹی جیسے منصوبوں کیلئے اربوں روپے رکھے گئے ہیں۔ 50 ڈگری کالجز، 3 یونیورسٹیاں اور ٹیچرز اکیڈمی بھی بنائی جائیں گی۔ پرائیویٹ سکولوں کو فیسوں کی مد میں16 ارب دیئے جائیں گے۔ صاف پانی کے لئے 25 ارب روپے، اقلیتوں کی فلاح و بہبود کیلئے 1 ارب 16کروڑ روپے مختص کئے گئے ہیں، صحت کیلئے 263 ارب 22 کروڑ، قائد اعظم ایپرل پارک کیلئے 4 ارب روپے رکھے گئے ہیں، صوبہ بھر کے بے روزگار نوجوانوں کیلئے 50 ہزار گاڑیاں مختص کی گئی ہیں، امن عامہ و انصاف کیلئے 198 ارب ، روڈ سیکٹر کیلئے 90 ارب 64 کروڑ ،سپورٹس کیلئے 8 ارب روپے، ریجنل ڈویلپمنٹ کیلئے 5 ارب روپے رکھے گئے ہیں۔خواجہ فرید یونیورسٹی رحیم یار خان کی تکمیل، سنٹر آف ایکسی لینس کی اپ گریڈیشن، بھکر میڈیکل کالج، جلالپور اریگییشن پراجیکٹ، میلسی سائفن کی استعداد میں اضافہ، گریٹر تھل کینال، چوبارہ برانچ منصوبہ بھی صوبائی بجٹ میں اہمیت کے حامل ہیں۔ خانیوال، لودھراں شاہراہ، چوک میتلا پل مظفر گڑھ ، حاصل پور، بہاولنگرروڈ اور دریائے چناب پر شہباز پور پر پل بھی بنے گا، ملتان، بہاولپور، ڈیرہ غازیخان ، لیہ اور بھکر میں ریفرنس لیبارٹریز کا قیام اور قائد اعظم سولر پارک میں مزید 300 میگا واٹ پاور پلانٹ کی تنصیب بھی شامل ہے۔نئے بجٹ میں گورنمنٹ بوائز ڈگری کالج اولڈ ریڈیذنٹ بنگلو آدھی باغ بستی ملتان، جبکہ گورنمنٹ گرلز ڈگری کالج نواب پور روڈ کا قیام بھی عمل میں لایا گیا ہے، ملتان سپورٹس کمپلیکس کے کرکٹ گراﺅنڈکی اپ گریڈ یشن، قاسم باغ فٹبال گراﺅنڈ کی سیڑھیوں کی تزئین و آرائش بھی کی جائے گی۔پنجاب رورل روڈ پروگرام کے عظیم منصوبے سے 67 ارب 26 کروڑ کی لاگت سے 6,698 کلومیٹر شاہرات کی تعمیر و توسیع کی گئی ہے جس میں آئندہ بجٹ کیلئے مزید 17 ارب روپے کا اضافہ کر دیا گیا ہے۔ لائیو سٹاک شعبہ میں 19ارب روپے کی رقم مختص کی گئی ہے۔ توانائی بحران سے نمٹنے کیلئے بھکی پاور، ساہیوال کول پاور، حویلی بہادر شاہ اور ملوکی کے مقام پر پلانٹس کے شاندار افتتاح کے بعد ان منصوبوں سے مجموعی پیداواری استعداد تقریباً 6 ہزار میگا واٹ تک پہنچ گئی ہے ۔ پنجاب سمال انڈسٹریز کارپوریشن کے ذریعے وزیر اعلیٰ خود روز گار سکیم کا اجراءکامیاب رہا۔ اس سے اب تک 30 ارب سے زائد کے قرضے بلا سود 14 لاکھ 51 ہزار سے زائد افراد کو تقسیم کئے جا چکے ہیں۔ اس کے مجموعی بجٹ میں بھی مزید 2 ارب کا اضافہ کیا گیا ہے۔ جبکہ دوسری طرف بے روز گاری کے خاتمے کیلئے ”اپنا روز گار سکیم“ کے تحت 50 ہزار نوجوانوں کو گرین کیب فراہم کی جا چکی ہیں اور اب ”اورنج کیب سکیم“ کے تحت مزید 50 ہزار گاڑیاں شفاف انداز میں بے روز گاروں کو دی جائیں گی۔ خواتین کے معاشرتی تحفظ کیلئے مرکز برائے تحفظ نسواں ملتان کا قیام، ورکنگ وومن کیلئے 75 ڈے سنٹرز، وراثت میں ان کا حق یقینی بنانے، پنجاب ورکنگ وومن انڈومنٹ فنڈ کا قیام بھی حکومت پنجاب کے ترجیحی منصوبہ جات تھے جو اب عوامی خدمت کے کام انجام دے رہے ہیں۔ ملتان میں سپیشل بچوں کیلئے ڈگری کالج سپیشل ایجوکیشن کا قیام بھی احسن اقدام ہے۔ مزدور طبقے کو احساس محرومی سے نجات دلانے کیلئے ان کی اجرت میں بھی اضافہ کر دیا گیا ہے۔صوبائی بجٹ برائے 2017-18 بارے وزیر اعلیٰ محمد شہباز شریف کا کہنا ہے کہ یہ ایک تاریخ ساز بجٹ ہے جس سے خوشحالی آئے گی، ہر طبقہ خوشحال ہوگا۔ ہمارے مسائل زیادہ ہیں جبکہ وسائل کم ہیں مگر اس کے باوجود صوبائی بجٹ ہوا کا ایک تازہ جھونکا ہے جس کے جلد ثمرات عوام تک پہنچیں گے۔ ٭٭٭٭٭٭</TEXT>
