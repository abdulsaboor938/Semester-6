<DOCNO>897005</DOCNO>
<HL>وفاقی کابینہ کے اہم فیصلے</HL>
<AUTHOR>روزنامہ جنگ</AUTHOR>
<DATELINE> Pakistan 2014-04-20 05:04:00+05</DATELINE>
<TEXT>وفاقی کابینہ نے جمعہ کے روز تین ماہ بعدہونے والے اجلاس میں 41 نکاتی کثیر الجہت ایجنڈے پر غور کیا جس کے نتیجے میں کئی اہم فیصلے سامنے آئے ہیں۔ اس میں قومی سلامتی کمیٹی میں ایک روز پہلے کیے جانے والے طالبان سے مذاکرات جاری رکھنے کے فیصلے کی توثیق،کراچی میں ایل این جی ٹرمینل کے قیام،قطر سے ایل این جی اور ایران سے سومیگاواٹ بجلی کی درآمد کی منظوری شامل ہے۔بلوچستان کی ترقی کے لئے ایک ارب ساٹھ کروڑ ڈالر کی خطیر رقم کے منصوبوں کی نگرانی وزیر اعظم نے بذات خود کرنے کا اعلان کیا جس سے بلوچستان کو جلد از جلد دوسرے صوبوں کے برابر لانے کے لئےموجودہ حکومت کی دلچسپی کا پتہ چلتا ہے۔ اسٹیٹ بینک آف پاکستان ترمیمی بل2010، بینکنگ سروسز کارپوریشن آرڈیننس تنسیخی بل2010،مساوی شراکت داری تنسیخی بل2014، بینکنگ کمپنیز آرڈیننس 1962 کے سیکشن27 بی کی تنسیخ سے متعلق کابینہ کے فیصلے کا دوبارہ جائزہ لینے کی منظوری بھی وفاقی کابینہ کے اس اجلاس میں دی گئی۔ جبکہ اطلاعات تک رسائی کے قانون کے مسودے کی منظوری وزیر اعظم کی اس ہدایت کے سبب مؤخر کردی گئی کہ اپوزیشن اور دوسرے متعلقہ حلقوں کو حوالے سے اعتماد میں لیا جائے۔ اجلاس میں وفاقی وزیر داخلہ نے قومی سلامتی اور وزیر خزانہ نے ملک کی معاشی صورت حال کے بارے میں کابینہ کو آگاہ کیا اور پیش نظر منصوبوں کی تفصیلات بتائیں۔اجلاس میں قومی معیشت میں بہتری کے آثار اور مستقبل کے لئے خوشگوار امکانات پر اطمینان کا اظہار کیا گیا جبکہ مستقل امن و امان کے قیام کے لئے مذاکراتی عمل کے جاری رہنے اور منطقی نتیجے تک پہنچائے جانے کا ناگزیر قرار دیا گیا۔ دہشت گردی کے چیلنج کے ساتھ ساتھ بجلی اور گیس کی قلت ملک کو درپیش بنیادی مسائل میں سرفہرست ہے۔ گیس اور بجلی ملکی ضروریات کے مطابق فراہم کئے جانے میں کامیابی حاصل کرلی جائے تو معاشی ترقی کی رفتار یقینی طور پر بڑی تیزی سے بڑھ سکتی ہے ۔ متعدد دوست ممالک بڑے پیمانے پر ملک میں ترقیاتی منصوبوں کو آگے بڑھانے میں عملی تعاون کا آغاز کرچکے ہیں۔کابینہ کے اجلاس میں اسی تناظر میں بجلی اور گیس کی کمیابی پر قابو پانے کے لئے ایران سے بجلی اور قطر سے ایل این جی یعنی مائع قدرتی گیس درآمد کرنے کی منظوری دی گئی۔ ایل این جی کی قیمت کے بارے میں مختلف ذرائع غیرمعمولی طور پر زیادہ ہونے کا دعویٰ کرتے رہے ہیں۔ تاہم وزیر پٹرولیم شاہد خاقان عباسی نے کابینہ کو بتایا کہ عالمی نرخوں کے لحاظ سے ایل این جی کی قیمت کا تعین درست ہے۔قطر سے اس سلسلے میں پندرہ سال کے لئے معاہدہ کیا گیا ہے جس کے تحت پہلے سال200 اور اس کے بعد سے 400ایم ایم بی ٹی یو گیس درآمد کی جائے گی۔ تاہم ملک میں بجلی اور گیس کے بحران پر قابو پانے کے لئے مزید تیزرفتار کوششوں کی ضرورت ہے تاکہ پاکستانی مصنوعات کے لئے عالمی منڈیوں میںبڑھتی ہوئی طلب کو پورا کرنے میں کامیابی حاصل کی جاسکے۔اجلاس میں سائنس اور فنی تعاون کے لئے چین اور پاکستان کے درمیان پروٹوکول پر دستخط نیزپاکستان اور متحدہ عرب امارات کے مابین مذاکرات کے لئے ڈرافٹ ایگریمنٹ کی منظوری کے علاوہ روس اور پاکستان کے درمیان فوجی تعاون کے نظرثانی شدہ مسودے کی منظوری بھی دی گئی۔تنزانیہ اور ویت نام سے دفاعی تعاون ، اورجمہوریہ چیک سے اقتصادی تعاون کے معاہدوں بھی اجلاس میں زیر غور آئے۔فرانس، فلپائن اور کینیا کے قومی بینکوں اور اسٹیٹ بینک آف پاکستان کے درمیان تعاون کے لئے مفاہمت کی یادداشتوں پر دستخط کی منظوی بھی کابینہ کے اس اجلاس میں دی گئی۔ترکی اور پاکستان کے درمیان ہاؤسنگ کے شعبے میںتعاون کے فریم ورک کی باضابطہ منظوری دی گئی جو وزیر اعظم کے حالیہ دورۂ ترکی میں طے پایا تھا۔ مجموعی طور پر کابینہ کا یہ ایک نہایت بھرپور اجلاس تھا جس سے اندازہ ہوتا ہے کہ حکومت ملک کو درپیش مسائل کے حل اور تعمیر وترقی کی رفتار کو تیزتر کرنے کے لئے پوری مستعدی کے ساتھ کوشاںہے۔ حکومت کی یہ کارکردگی بلاشبہ سراہے جانے کے لائق ہے تاہم ان کاوشوں کا پوری طرح کامیاب بنانے کے کرپشن کے امکانات کا سدباب اور معاملات کو مکمل طور پر شفاف رکھنا ناگزیر ہے۔ تھر:زرداری کا دورہ جمعہ کے روز سابق صدر آصف علی زرداری نے وزیر اعلیٰ سندھ اور متعدد دوسرے رہنمائوں کی معیت میں متاثرین تھر کی دادرسی کے لئے مٹھی کا دورہ کیا جہاں ضلعی انتظامیہ نے انہیں امدادی کاموں کے بارے میں تفصیل سے بریفنگ دی جبکہ سابق صدر نے وزیر اعلیٰ سندھ کو نہ صرف تھرڈویلپمنٹ اتھارٹی کے جلد قیام کا حکم دیا بلکہ سرکٹ ہائوس میں منعقد کئے جانے والے ایک اعلیٰ سطحی اجلاس میں تھر میں کیڈٹ کالج اور یونیورسٹی قائم کرنے کے علاوہ اس آفت زدہ علاقے میں بے نظیر دستر خوان قائم کرنے اور 750آر او پلانٹس لگانے کا فیصلہ بھی کیا گیا۔ سابق صدر زرداری کی جانب سے تھر کے غریب باشندوں کے مصائب کو دور کرنے کے لئے صوبائی کابینہ کے اہم ارکان کے ہمراہ اس علاقے کا دورہ اور یہاں کئے جانے والے ترقیاتی کاموں اور امدادی کارروائیوں کو تیزی سے مکمل کرنے کی ہدایت اس بات کی علامت ہے کہ سندھ کی حکمران پارٹی تھر کے دیرینہ مسائل کو حل کرنے کے لئے نہ صرف ضلعی و علاقائی ترقیاتی اداروں کی غفلت اور تساہل سے پیچیدہ تر ہونے والے مسائل کو جلد حل کرنا چاہتی ہے بلکہ وہ ترقیاتی کاموں کا جال بچھا کر یہاں کے باسیوں کو دوسرے بڑے شہروں اور قصبات کے برابر لانے کے لئے بھی مربوط جدوجہد کرنے کی خواہاں ہے۔ یہ بڑی خوش آئند بات ہے کہ پیپلز پارٹی صوبائی سطح پر اب عوام کی مشکلات کا حقیقی ادراک کرنے کے بعد ان کا مؤثر طور پر ازالہ کرنے کے لئے ٹھوس منصوبہ بندی کرتی نظر آ رہی ہے۔ لیکن ان اچھے اقدامات کے پہلو بہ پہلو یہ خبر بڑی حیرت انگیز ہے کہ سابق صدر آصف زرداری کے سول ہسپتال مٹھی کے دورہ کے دوران تو ڈاکٹر اور نرسیں خوب چاک و چوبند نظر آئیں لیکن ان کے ہسپتال سے نکلتے ہی سارا عملہ فوراً رفو چکر ہو گیا۔ اسی طرح ان کی آمد کے موقع پر سخت سکیورٹی انتظامات کے تحت سڑکوں بازاروں اور دکانوں کو جس طرح بند کیا گیا اس سے عوام کی پریشانی میں اضافہ ہوا۔ اس پس منظر میں بیورو کریسی کے اس طرز عمل میں تبدیلی لانا اب وقت کی ایک ناگزیر ضرورت ہے۔ انسانی اسمگلنگ روکیں ! اقوام متحدہ نے اپنی رپورٹ میں پاکستان میں انسانی سمگلنگ کے بڑھتے ہوئے رجحان پر تشویش کا اظہار کرتے ہوئے کہا ہے کہ پاکستان میں بڑھتی ہوئی غربت، بیروزگاری اور عدم تحفظ کے باعث انسانی سمگلنگ کی صورتحال سنگین ہوتی جا رہی ہے۔ دیگر جرائم کے ساتھ ساتھ انسانی سمگلنگ کا گھنائونا کاروبار بھی خوب پھل پھول رہا ہے۔ رپورٹ میں اس خدشہ کا اظہار کیا گیا ہے کہ اگر اس صورتحال میں تبدیلی نہ آئی تو پاکستان کو ملنے والی بین الاقوامی امداد میں کٹوتی کا سامنا کرنا پڑے گا۔ اقوام متحدہ کی رپورٹ انسانی سمگلنگ کے حوالے سے بڑی الارمنگ ہے کہ تمام تر اقدامات کے باوجود یہ معاشرتی بیماری ہے کہ رکنے کا نام نہیں لے رہی جبکہ حکومت نے تمام ایئر پورٹس، بحری اور بری راستوں پر آمد و رفت کے لئے خاص چیکنگ کا انتظام کر رکھا ہے اور ایف آئی اے نے انسانی سمگلنگ کو روکنے کے لئے ایک خصوصی سیل بھی قائم کر رکھا ہے لیکن یہ گھنائونا دھندہ کرنے والے کوئی نہ کوئی راستہ ڈھونڈھ لیتے ہیں۔ ایک طرف جہاں بین الاقوامی طور پر ملک کی بدنامی ہوتی ہے وہیں غیر قانونی طور پر باہر جانے والوں کو کئی بار دوسرے ممالک کی سرحدوں پر سرحدی محافظوں کی گولیوں کا بھی نشانہ بنایا جاتا ہے اور چند انسانی سمگلر ایسے بھی ہیں جو کشتیوں کے ذریعے لوگوں کو باہر بھیجنے کا انتظام کرتے ہیں۔ ایک دو بار ایسی کشتیاں سمندر کی لہروں کی نذر بھی ہوئی ہیں۔ ایسا بھی ہوا ہے کہ کنٹینروں میں غریب نوجوانوں کو بھر کر سمگل کرنے کی کوشش کی گئی جس میں کئی افراد جاں بحق ہو گئے۔ اقوام متحدہ کی رپورٹ میں جس تشویش کا اظہار کیا گیا ہے وہ اپنی جگہ درست ہے۔ تاہم حکومتی اداروں کی یہ ذمہ داری ہے کہ نہ صرف انسانی سمگلنگ کو روکنے کے لئے بھرپور اقدام کریں بلکہ ایسا گھنائونا کاروبار کرنے والوں کو گرفتار کر کے انہیں کڑی سزا دی جائے اور ایسی جعلی ریکروٹمنٹ کمپنیوں کا بھی خاتمہ کیا جائے جو معصوم اور سادہ لوح شہریوں کو ’’اچھے مستقبل‘‘ کی لالچ دے کر بیرون ملک بھیجنے کی ترغیب دیتے ہیں۔SMS: #JEC (space) message & send to 8001</TEXT>
