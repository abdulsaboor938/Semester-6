بلوچستان پورے خطے کی تقدیر بدل سکتا ہے: چیئرمین سینیٹ
﻿﻿گوادر: قائم مقام صدر اور سینیٹ کے چیئرمین صادق سنجرانی کا کہنا ہے کہ گوادر ایک بہت بڑے پروجیکٹ کی گزر گاہ بننے جا رہا ہے۔ حکومت کے پرامن انتقال اقتدار سے جمہوریت کو فروغ ملا۔ بلوچستان پورے خطے کی تقدیر بدل سکتا ہے۔ تفصیلات کے مطابق صوبہ بلوچستان کے شہر گوادر میں ایشیا پارلیمانی اسمبلی کا پہلا سیشن منعقد ہوا۔ اجلاس میں قائم مقام صدر اور چیئرمین سینیٹ صادق سنجرانی شریک ہوئے۔ مختلف ممالک کے 50 سے زائد وفود اجلاس میں شریک ہیں۔ قائم مقام صدر اور سینیٹ کے چیئرمین صادق سنجرانی نے اجلاس سے خطاب کرتے ہوئے کہا کہ غیر ملکی مہمان اور پارلیمنٹرین اور دیگر شرکا کو خوش آمدید کہتا ہوں۔ گوادر میں منعقد ہونے والی یہ سب سے بڑی کانفرنس ہے۔ کانفرنس کا گوادر میں ہونا علاقے کے لیے نیک شگون ہے۔ چیئرمین سینیٹ کا کہنا تھا کہ گوادر ایک بہت بڑے پروجیکٹ کی گزر گاہ بننے جا رہا ہے۔ حکومت کے پرامن انتقال اقتدار سے جمہوریت کو فروغ ملا۔ بلوچستان پورے خطے کی تقدیر بدل سکتا ہے۔ انہوں نے کہا کہ گوادر کو قومی دھارے میں شامل کرنا ہی ہمارا مقصد ہے، گوادر جلد عالمی تجارت کا مرکز بننے والا ہے۔ پاک فوج دہشت گردوں کو ناکام بنانے کے لیے ثابت قدمی سے کھڑی ہے۔ اجلاس کے موقع پر وفاقی وزیر اطلاعات فواد چوہدری نے پیغام دیا کہ ایوان بالا کا سربراہان اجلاس بلا کر ان کو اکٹھا کرنا اہم اقدام ہے، سینیٹ پاکستان کی طرف سے کانفرنس کا انعقاد خوش آئند ہے۔ انہوں نے کہا کہ سیاسی قیادت اور ریاستی اداروں کے لیے یہ امر باعث اطمینان ہے، سینیٹ نے خطے میں بہتر روابط کے لیے کانفرنس منعقد کروائی۔ خطے سے باہر ممالک سے مربوط اور دوستانہ روابط ہمارا ایجنڈا ہے۔ فواد چوہدری کا کہنا تھا کہ یہ فورم علاقائی تعاون کو فروغ دینے کے لیے پلیٹ فارم مہیا کرے گا۔ ملکی قراردادیں اور آئندہ کا لائحہ عمل ترقی کے لیے سنگ میل ثابت ہوں گے۔ اجلاس کے پہلے سیشن سے سیکریٹری سینیٹ امجد علی نے بھی خطاب کیا۔ ان کا کہنا تھا کہ تقریب کا مقصد گوادر کو عالمی سطح پر اجاگر کرنا ہے۔ پارلیمانی، وفاقی اور صوبائی حکومت کے تعاون سے اجلاس کا انعقاد ہوا۔ سیکریٹری سینیٹ کا کہنا تھا کہ اجلاس سے علاقائی روابط اور ترقی میں اضافہ ہوگا۔ اجلاس سے سیکریٹری جنرل ایشیائی پارلیمانی اسمبلی ڈاکٹر رضا مجیدی نے خطاب کرتے ہوئے کہا کہ حکومت اور پاکستانی عوام کی جانب سے پرتپاک استقبال پر شکر گزار ہیں۔ انہوں نے کہا کہ ہم سب مل کر ایشیا کے مسائل حل کر سکتے ہیں، ایشیا کی ترقی کو مد نظر رکھتے ہوئے باہمی اشتراک ناگزیر ہے۔ پارلیمانی اسمبلی باہمی تعاون اور مسائل کے حل کے لیے بہترین فورم ہے۔ comments
