آج کے دن مدثرنذر199 رنزپرآؤٹ ہونے والے پہلے کھلاڑی قرارپائے تھے
کرکٹ کی تاریخ میں پاکستان بے شمار ریکارڈز کا حامل ہے ، ان میں سے کچھ تو مشہورِزمانہ ہیں تو کچھ افسوس ناک ریکارڈ تاریخ کی گرد میں دب گئے ہیں، ایسا ہی ایک ریکارڈ معروف آل راؤنڈرمدثر نذر کا بھی ہے۔ پاکستان کرکٹ بورڈ نے اپنے ٹویٹر اکاؤنٹ پر لکھا ہے کہ 24 سال قبل آج ہی کے دن مدثر نذر 199 رنز بنا کر آؤ ٹ ہوئے تھے ، ٹیسٹ کرکٹ کی تاریخ میں 199 رنز پر آؤٹ ہونے والے پہلے شخص تھے۔ پی سی بی کے مطابق 29 اکتوبر سنہ 1984 کو فیصل آباد میں پاکستان اور بھارت کے مابین ٹیسٹ میچ جاری تھا جس میں مدثر نذر محض ایک رن کے فرق سے ڈبل سنچری کرتے کرتے رہ گئے اور 199 رنز پر کیچ آؤٹ ہوگئے اور یوں یہ ایک ناخوشگوار ریکارڈ بھی تاریخ کا حصہ بن گیا۔ #OnThisDay in 1984, Mudassar Nazar got out caught at 199 in the second #PAKvIND Test in Faisalabad. This was the first individual innings of 199 in Test cricket history. pic.twitter.com/EK0zPaXZne — PCB Official (@TheRealPCB) October 29, 2018  مدثر نذر نے اپنے ٹیسٹ کیریئر کا آغاز 24 دسمبر 1976ء کو آسٹریلیا کے خلاف ایڈیلیڈ کے میدان میں کیا تھا۔ انہوں نے مجموعی طور پر 76 ٹیسٹ میچ کھیلے اور 10 سنچریوں کی مدد سے 4114 رنز اسکور کیے۔ ان کا زیادہ سے زیادہ اسکور 231 رنز تھا۔ وہ دنیا کے پہلے کھلاڑی تھے جو 199 رنز کے اسکور پر آؤٹ ہوئے تھے جبکہ دنیا کی سست ترین ٹیسٹ سنچری بنانے کا اعزاز بھی انہی کے پاس ہے۔ انہوں نے 2653 رنز کے عوض 66 وکٹیں بھی حاصل کیں۔ ایک روزہ کرکٹ میں انہوں نے 122 میچ کھیلے اور بغیر کسی سنچری کے 2653 رنز اسکور کیے۔ایک روزہ کرکٹ میں انہوں نے 3432 رنز کے عوض 111 وکٹیں بھی حاصل کیں۔مدثر نذر کے والد نذر محمد بھی ٹیسٹ کرکٹ میں پاکستان کی نمائندگی کا اعزاز رکھتے ہیں۔ وہ پاکستان کے پہلے کھلاڑی تھے جنہوں نے ٹیسٹ سنچری اسکور کی۔ نذر محمد اور مدثر نذر دنیا کے واحد باپ بیٹے ہیں جنہوں نے ٹیسٹ کرکٹ میں بیٹ کیری کرنے کا اعزاز بھی حاصل کیا ہے۔ comments
