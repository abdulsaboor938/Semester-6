<DOCNO>2082945</DOCNO>
<HL>کوئٹہ: 2 ساتھی ریمانڈ پر پولیس کے حوالے، وکلا کا آج ملک بھر میں عدالتی بائیکاٹ کا اعلان</HL>
<AUTHOR>نوائے وقت</AUTHOR>
<DATELINE> Pakistan 2014-04-25 04:15:46+05</DATELINE>
<TEXT>کوئٹہ (این این آئی+ بیورو رپورٹ) انسداد دہشت گردی کی عدالت میں دو کیلوں کو چار روزہ ریمانڈ پر پولیس کے حوالے کر دیا۔ تفصیلات کے مطابق جمعرات کے روز انسداد دہشت گردی کی عدالت نے جج طارق انور کاسی کی عدالت میں عسکر اچکزئی اور نصیب اللہ ترین کو پیش کیا گیا جن پر الزام تھا کہ انہوں نے گذشتہ روز پولیس کے ساتھ ہاتھا پائی کی اور قانون کو اپنے ہاتھ میں لینے کی کوشش کی۔ دریں اثناء وکلاء پر مقدمات قائم کرنے اور وکیل پر تشدد کے خلاف وکلاء نے صوبے بھر میں عدالتی بائیکاٹ کیا اور گرفتار وکلاء کے خلاف مقدمات واپس لینے کا مطالبہ کیا۔ ضلع کچہری میں قائم خان اچکزئی ایڈووکیٹ کو پولیس اہلکاروں کی جانب سے تشدد کا نشانہ بنانے اور وکلاء رہنمائوں سمیت 100سے زائد وکلاء پر مقدمات قائم کرنے کے خلاف وکلاء نے صوبے بھر میں عدالتوں کا بائیکاٹ کررکھا ہے پولیس اہلکاروں کو منان چوک پر تشدد کا نشانہ بنانے پر پولیس نے دو وکلاء نصیب اللہ ترین اور عسکر اچکزئی کو گرفتار کرکے بجلی روڈ تھانے منتقل کردیا۔ واقعے کے بعد سپریم کورٹ بار ایسوسی ایشن بلوچستان بار کونسل اور دیگر وکلاء تنظیموں کا مشترکہ اجلاس بلوچستان ہائیکورٹ بارروم میں منعقد ہوا جس میں وکلاء رہنمائوں نے خطاب کرتے ہوئے کہاکہ وکیل کو بلا وجہ تشددد کا نشانہ بنایا گیا وکلاء کے گھروں پر چھاپے اور گرفتاریاں قابل مذمت ہے واقعہ کی شفاف عدالتی انکوائری کی جائے اور پولیس کے اعلیٰ افسران کو معطل کیا جائے مطالبات پر غور نہ ہو تو سخت لائحہ عمل طے کیا جائے گا جس میں ملک گیر ہڑتال اور غیر معینہ مدت تک عدالتی بائیکاٹ جیسے فیصلے بھی ممکن ہیں۔ سپریم کورٹ بار ایسوسی ایشن کے صدر سابقہ سینیٹر کامران مرتضیٰ نے پولیس کی جانب سے وکلاء پر تشدد کے خلاف آج بروز جمعہ کو ملک بھر میں ہڑتال کا اعلان کیا اور کہا جمعہ کے روز کوئی بھی وکیل عدالت میں پیش نہیں ہوگا۔ سپریم کورٹ بار ایسوسی ایشن ہائیکورٹ بار ایسوسی ایشن اور بلوچستان بار ایسوسی ایشن کے مشترکہ اجلاس سے خطاب کرتے ہوئے انہوں نے الزام عائد کیا کہ پولیس نے جان بوجھ کر حالات خراب کئے وکلاء پر تشدد کیا جس سے کئی وکلاء زخمی ہوگئے اور حالات خراب ہوگئی ان تمام واقعہ کی ذمہ داری پولیس پر عائد ہوتی ہے۔ انہوں نے کہا کہ ہم نے پاکستان کونسل سے بھی اپیل کی ہے کہ وہ جمعہ کے روز ہمارا ساتھ دیں۔</TEXT>
