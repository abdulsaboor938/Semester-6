<DOCNO>1636068</DOCNO>
<HL>جنسی زیادتی‘ جرائم میں بدترین اضافہ‘ تحریک انصاف کا پنجاب حکومت کیخلاف وائٹ پیپر جاری</HL>
<AUTHOR>نوائے وقت</AUTHOR>
<DATELINE> Pakistan 2018-01-12 07:01:43+05</DATELINE>
<TEXT>لاہور (صباح نیوز) تحر یک انصاف کور کمیٹی کے رکن وسابق گورنر چوہدری محمدسرور نے پنجاب میں خواتین اور بچوں کے ساتھ جنسی تشدد اور دیگر جرائم میں بدتر ین اضافے پر ’’فلاپ حکومت ‘‘کے نام سے وائٹ پیپر جاری کرتے ہوئے کہا ہے کہ پنجاب میں روزانہ خواتین اور بچوں کو زیادتی کا نشانہ بنانے کے 4سے5واقعات ہو رہے ہیں‘پنجاب میں ایک سال کے دوران خواتین اور بچوں کے ساتھ زیادتی کے1725مقدمات اجتماعی زیادتی کے 195مقدمات رپورٹ ہوئے ‘ایک سال کے دوران6ہزار سے زائدمردو خواتین اور بچے مختلف واقعات میں قتل ہوئے ‘100سے زائد خواتین اور بچے اغواء اور زیادتی کے بعد قتل ہوئے ہیں۔بچوں اور خواتین کیساتھ زیادتی اور اغوا کے ملزموں کے مقدمہ دہشت گردی کے عدالت میں چلانے اور انکو سر عام پھانسی دینے کیلئے قانون سازی کی جائے‘قصور کی زنیب کے قاتل کو نشانہ عبر ت بنانا ہوگا ورنہ قوم حکمرانوں کو معاف نہیں کر یگی۔ چوہدری محمدسرور کی جانب سے جاری وائٹ پیپر کے مطابق پنجاب میں بچوں اور خواتین کے ساتھ زیادتی کے واقعات قوم کیلئے لمحہ فکریہ ہے پولیس ریکارڈ اور مختلف تنظیموں کے اعداد و شمار بتاتے ہیں کہ ملک میں اوسطا ہر روز 11 معصوم بچے جنسی درندگی کا شکار بنتے ہیں جن میں سب زیادہ تعداد پنجاب کی ہے اور ملزموں کو پکڑ نے کی شرح20فیصد سے بھی کم ہے جنسی تشدد کے ان واقعات کو صوبائی بنیاد وں پر دیکھا جائے تو پنجاب 1089 واقعات کے ساتھ سرفہرست رہا اور رواں ماہ قصور اور فیصل آباد سمیت دیگر شہروں میں بچوں کے ساتھ جنسی زیادتی اور انکے قتل نے بدترین حکومتی نااہلی کا پول کھول دیا ہے ۔وائٹ پیپر میں چوہدری محمدسرور نے مزید بتایا کہ2017 ء خواتین کیلئے بھی کچھ اچھا نہیں گزرا۔ 4ہزار سے زائدبداخلاقی اور اجتماعی بداخلاقی کے واقعات میں پولیس نے مقدمات درج کرنے کی بجائے مدعیوں اور ملزمان میں صلح کروائی۔ موجودہ حکمرانوں نے صوبے میں امن وامان کے قیام کے جھوٹے دعوئوں کے سواکچھ نہیں کیا مگر حقیقت یہ ہے کہ حکمرانوں کی بدتر ین ناکامیوں اور پولیس کی نااہلی کی وجہ سے جرائم پیشہ پنجاب کو اپنے لیے محفوظ ترین پناہ گاہ سمجھتے ہیں ۔</TEXT>
