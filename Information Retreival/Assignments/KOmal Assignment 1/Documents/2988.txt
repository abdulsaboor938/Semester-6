بیلجیئم: پولیس اہلکار پر چاقو سے حملہ، جوابی کارروائی میں حملہ آور زخمی
برسلز: بیلجیئم میں پولیس اہلکار پر چاقو سے حملہ ہوا جبکہ جوابی کارروائی میں پولیس نے حملہ آور کو زخمی حالت میں گرفتار کرلیا۔ تفصیلات کے مطابق بیلجیئم کے دارالحکومت برسلز میں ایک شخص نے اچانک پولیس آفسر پر خنجر سے حملہ کیا، جبکہ پولیس نے بروقت کارروائی کرتے ہوئے فائرنگ کی جس کے باعث حملہ آور زخمی ہوا۔ غیر ملکی خبر رساں ادارے کے مطابق پولیس کی فائرنگ سے زخمی ہونے والا حملہ آور گرفتار کرلیا گیا ہے، چالیس سالہ حملہ آور بے گھر شخص اور بیلجیم کا مصری نژاد شہری ہے۔ پولیس حکام کا کہنا ہے کہ اس واقعے کا کوئی دہشت گردانہ پس منظر نہیں ہے، تاہم زخمی حملہ آور کو اسپتال منتقل کردیا گیا ہے جہاں اس کی حالت خطرے سے باہر ہے۔ پولیس کا کہنا تھا کہ مذکورہ واقعہ مقامی وقت کے مطابق صبح 9 بجے کے قریب پیش آیا اس حوالے سے مزید قانونی کارروائی کررہے ہیں جلد حقائق سامنے آئیں گے۔ برسلز میں چاقو بردارشخص کا سیکورٹی فورسز پرحملہ خیال رہے کہ بیلجیئم میں 2016ء میں ہونے والے دہشت گردانہ حملوں کے بعد سلامتی کے اداروں کو انتہائی چوکنا رہنے کے احکامات دیے گئے ہیں۔ واضح رہے کہ گذشتہ سال اگست میں بیلجیئم کے دارالحکومت برسلزمیں چاقو برادر شخص کے حملے میں 2 فوجی زخمی ہوئے تھے، جبکہ جوابی فائرنگ میں حملہ آور ہلاک ہوگیا تھا۔ گذشتہ سال ہی جون میں برسلز میں سیکیورٹی فورسز نے ایک مشتبہ شخص کو گولی مار کر ہلاک کر دیا تھا جس پر شبہ تھا کہ وہ خودکش حملہ آور تھا۔ comments
