<DOCNO>2584256</DOCNO>
<HL>انسانی اسمگلنگ روکنے کیلئے اقدامات کئے جائیں،منی لانڈرنگ اور ہنڈی کے کاروبار میں ملوث افراد کیخلاف سخت کارروائی کی جائے ،وزیر داخلہ رحمان ملک کی زیر صدارت اعلیٰ سطحی اجلاس</HL>
<AUTHOR>اردو پوائنٹ</AUTHOR>
<DATELINE> Pakistan 2012-12-12 14:45:33+05</DATELINE>
<TEXT>اسلام آباد(اُردو پوائنٹ اخبار تازہ ترین۔ آئی این پی۔12دسمبر 2012ء ) وزیر داخلہ رحمان ملک نے ایف آئی اے اور دیگر اداروں کو ہدایت کی ہے کہ پاک ایرانی سرحد پر انسانی اسمگلنگ کی روک تھام کے لیے خصوصی اقدامات کیے جائیں،منی لانڈرنگ اور ہنڈی کے کاروبار میں ملوث افراد کے خلاف سخت کارروائی کی جائے۔ یہ ہدایات انہوں نے اپنی زیر صدارت بدھ کو ہونے والے اعلیٰ سطحی اجلاس میں دیں۔ () اجلاس میں سیکریٹری داخلہ، ڈی جی ایف آئی اے،نیشنل کرائسز منیجمنٹ اور اعلیٰ حکام نے شرکت کی۔ اجلاس میں ملکی سیکیورٹی کی صورتحال اور امن و امان پر تبادلہ خیال کیا گیا۔وزیر داخلہ رحمان ملک نے ہدایت کی کہ منی لانڈرنگ اور ہنڈی کے کاروبار میں ملوث افراد کے خلاف سخت کارروائی کی جائے اور انہیں فوری طور پر گرفتار کر کے انصاف کے کٹہرے میں لایا جائے۔ اجلاس میں ڈی جی ایف آئی اے نے مختلف کیسز کے حوالے سے بریفنگ بھی دی۔</TEXT>
