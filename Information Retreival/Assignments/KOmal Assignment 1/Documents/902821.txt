<DOCNO>902821</DOCNO>
<HL>کہیں قدرت الٰہی یہ کام اپنے ذمے نہ لے لے,,,, فریحہ مبارک</HL>
<AUTHOR>روزنامہ جنگ</AUTHOR>
<DATELINE> Pakistan 2008-08-13 06:08:00+06</DATELINE>
<TEXT>جسمانی لحاظ سے طاقتور انسان جب کسی سے انتقام لینا چاہتا ہے تو اس کی رگوں میں خون کھولنے لگتا ہے اور جب کسی میں جسمانی قوت کی کمی ہوتی ہے تو وہ اپنی دیگر صلاحیتوں سے کام لیتا ہے۔ اقتدار و اختیار کا مالک ہے تو مقابل کو بآسانی کچل ڈالتا ہے ! وکیل ہے تو حریف کے خلاف مقدمہ کھڑا کر کے اسے جیل کی سلاخوں کے پیچھے پہنچا دیتا ہے! لیکن کچھ لوگ دنیا میں ایسے بھی ہوتے ہیں جو اپنے اوپر ڈھائے جانے والے ظلم کا انتقام لینے کے لئے کسی قسم کی طاقت نہیں رکھتے۔ زبان ہے، لیکن بولنے کی سکت چھین لی گئی ہے، بازو ہیں، لیکن زور بازو نہیں ہے، نہ دولت اور اختیار و اقتدار تک رسائی، نہ ہاتھ میں قلم حتیٰ کہ سوچنے سمجھنے کی ذہنی قوتیں بھی مجروح کردی گئی ہیں ! ایسے بے کسوں اور بے بسوں کی صرف فریادی نگاہیں ہیں جو ٹکٹکی باندھے آسمان کی جانب لگی ہوئی ہیں یا لب ہیں جن سے آہ نکلتی ہے۔ ہاں یہ وہی آہ ہے جو عرش کو ہلا ڈالتی ہے اور پھر انتقام کا یہ کام قدرت الٰہی اپنے ذمے لے لیتی ہے، جس کا انتقام بہت ہی سخت ہوتا ہے، جس کا مقابلہ دنیا کی کوئی طاقت نہیں کر سکتی۔ یہ ” آہ “ بجلیوں کا روپ دھار کر اپنے ستانے والوں کے خرمن کو جلا کر راکھ کر سکتی ہے !سیکڑوں مظلوم لاپتہ مسلمان پاکستانیوں کی طرح ڈالروں کے عوض امریکہ کے حوالے کی جانے والی ڈاکٹر عافیہ صدیقی کی آنکھوں کی بے بسی و بے کسی اپنا انتقام قدرت الٰہی کے سپرد کئے جانے کا اعلان کر رہی ہے۔ پانچ سال قبل کراچی سے معصوم بچوں سمیت لا پتہ ہونے والی نیورولوجی میں ڈاکٹریٹ کی سند کی حامل یہ خاتون دہشت گردی کے الزام میں پراسرار طور پر حکومتی ایجنسیوں کے ذریعے امریکہ کے حوالے کردی گئی، نہ فرد جرم عائد کی گئی، نہ کوئی الزام ثابت ہوا، نہ مقدمہ چلایا گیا، البتہ تفتیش کے تمام تر وحشیانہ ہتھکنڈے جو ہمیشہ سے ظالم اور وحشی اقوام کا شیوہ رہا کرتے تھے، اختیار کئے گئے۔ مردوں کی جیل، بنیادی سہولتوں سے محرومی، جنسی تشدد، بچوں سے محرومی، وطن سے بے وطن کر دینا، درحقیقت تاریخ میں ایسی مثالیں بمشکل میسر آئیں گی، جو کارنامے پرویز مشرف حکومت نے بالخصوص انسانیت سوز مظالم خواتین پر ڈھائے ہیں جامعہ حفصہ کی معصوم طالبات کو چار دن بھوک پیاس اور اندھیروں سے نڈھال کرنے کے بعد راکھ کے ڈھیر میں تبدیل کرنے سے لے کر ڈاکٹر عافیہ کو پکڑ کر امریکہ کے حوالے کرنے تک، سیکڑوں لاپتہ پاکستانیوں کے پیچھے آمنہ مسعود جنجوعہ جیسی بیویوں، بیٹیوں اور ماؤں کو جس طرح تڑپایا اور مسلسل سولی پر لٹکایا ہوا ہے، یہ سیاہ کارنامے روز محشر یقیناً اپنا بدلہ پائیں گے۔آج مہذب دنیا کو ” انسانی حقوق “ اور ” بنیادی آزادیوں “ کے تحفظ کی فکر سب سے زیادہ لاحق ہے۔ بالخصوص اقوام متحدہ نے حقوق انسانی کا عالمی منشور دنیا کے سامنے پیش کر کے خوب داد پائی ہے، اسی منشور کی دفعہ 3 تا 15 میں ” انسانی زندگی، آزادی اور حفاظت کے حق کو تسلیم کرتے ہوئے ہر انسان کو یہ حق دیا ہے کہ اس کے خلاف، خلاف انصاف کوئی کارروائی نہیں کی جائے گی، غلامی، جسمانی اذیت، ظلم، غیر انسانی سزاؤں، بلاوجہ گرفتاری اور کسی کے گھر میں من مانی مداخلت سے منع کیا گیا ہے“۔اس منشور میں تمام ریاستوں اور قوموں کے لئے بلاتفریق رنگ و نسل مساوی طرز حیات طے کیا گیا ہے۔اس کے علاوہ جنگی قیدیوں سے متعلق جنیوا کنونشن نے 1949ء میں جو دفعات طے کیں اسے دنیا بھر میں مستند قرار دیا گیا۔ اس کی شق نمبر 76 ” خواتین کے تحفظ سے متعلق ہے، جس میں ان کی عصمت دری اور ہلاکت کو ممنوع قرار دیا گیا ہے “۔ کنونشن کے تحت ” قیدیوں سے معلومات حاصل کرتے وقت انہیں کسی قسم کی جسمانی یا ذہنی سزا نہیں دی جا سکتی، جس سے وہ معلومات بہم پہنچانے پر مجبور ہوں“۔ کنونش کے مطابق ” جنگی قیدیوں کی زندگی اور مرتبے کی خلاف ورزی کرنے پر پابندی لگا دی گئی ہے اور غیر انسانی اور ظالمانہ سلوک ممنوع قرار دیا گیا ہے “ !سوال یہ پیدا ہوتا ہے کہ انسانی آزادیوں کی دعویدار عالمی طاقتیں اس منشور کو دنیا بھر میں نافذ کرنا چاہتی ہیں لیکن اسی کی آڑ میں مسلمانوں کو قربانی کا بکرا بنا کر طاقت کے نشے مین چور تمام حدیں پار کر لی جاتی ہیں۔ ڈاکٹر عافیہ کے ساتھ اس منشور کی ایک شق پر بھی عمل درآمد نہیں کیا گیا۔ اس پر تو مشرق و مغرب ہر جانب سے آواز اٹھنی چاہئے کہ ” دنیا کا امن خطرے میں ہے “۔بین الاقوامی عدالت انصاف کو بھرپور طریقے سے اس بات کا نوٹس لینا چاہئے۔ پاکستان میں موجود انسانی حقوق کی علمبردار اور خواتین کے حقوق کی تنظیموں کو آگے آنا چاہئے کہ ان کے وطن کی ایک بیٹی ظلم کی آخری دہلیز پر نڈھال پڑی ہے۔ اس خبر کی تفصیل پاتے ہی ملک کے طول و عرض سے آوازیں اٹھنا شروع ہو گئی ہیں۔ قوم بیداری اور غیرت کا ثبوت دے رہی ہے، بہت سی آوازیں مل کر ایک مضبوط صدا میں تبدیل ہو سکتی ہیں، کراچی میں اسلامی جمعیت طلبہ نے سڑکوں کے کنارے کھڑے ہو کر انسانی ہاتھوں کی زنجیر بنا کر ڈاکٹر عافیہ کی رہائی اور استحکام پاکستان کے عزم کا اظہار کیا ہے۔ یہ دنیا کی توجہ اس مسئلے کی جانب مبذول کرانے کی پُر اثر کوشش ہے !درحقیقت یہ مسئلہ حکومت کی بھرپور توجہ چاہتا ہے کہ وہ بڑھ کر امریکہ سے بات کرے۔ آصف علی زرداری کو چاہئے کہ وہ بیجنگ اولمپکس میں شرکت سے قبل امریکی حکام سے ملاقات میں اس مسئلے کو ضرور اٹھائیں۔ کہیں دیر نہ ہو جائے ! کہیں مظلوم کی ” آہ “ عرش الٰہی کو نہ ہلا ڈالے ! کہیں قدرت یہ کام اپنے ذمے نہ لے لے!</TEXT>
