<DOCNO>1188095</DOCNO>
<HL>حکومت مزدوروں کوبا عزت مقام دلانے کیلئے کوشاں رہےگی‘گورنر‘وزیراعلیٰ</HL>
<AUTHOR>روزنامہ جنگ</AUTHOR>
<DATELINE> Pakistan 2017-05-01 05:05:00+05</DATELINE>
<TEXT>کوئٹہ (خ ن) گورنر بلوچستان محمد خان اچکزئی نے عالمی یوم مزدور کے موقع پر اپنے ایک پیغام میں کہا ہے کہ محنت کش کسی بھی صنعتی و اقتصادی ترقی میں ریڑھ کی ہڈی کی حیثیت رکھتے ہیں۔ انہوں نے کہا یہ زیارکش طبقہ ہی دن رات ہمت اور محنت کر کے ملکی پیداوار میں اضافہ کا باعث بنتا ہے ۔ انہوں نے کہا کہ اسلام نے بھی محنت کشوں کی عظمت کا اعتراف کیا ہے اور حکم دیا ہے کہ مزدور کا پسینہ خشک ہونے سے پہلے اس کی اُجرت ادا کر دی جائے۔ مزدوروں کی اس اہمیت کو پیش نظر رکھتے ہوئے حکومت ان کی فلاح و بہبود اور معاشرے میں انہیں باعزت مقام دلانے کیلئے اقدامات کرتی ہے تاکہ اُن کی معاشی حالت بہتر کی جاسکے۔ انہوں نے اس موقع پر محنت کشوں سے بھی کہا کہ وہ بھی محنت ،لگن اور دیانتداری سے کام کریں اور ملک و قوم کی خوشحالی میں اپنا بھر پور کردار ادا کریں تاکہ ہمارا ملک بھی جلد از جلد دنیا کے دیگر ترقی یافتہ ممالک کی صف میں شامل ہوسکے۔ درایں اثناء وزیراعلیٰ بلوچستان نواب ثناء اللہ خان زہری نے کہا ہے کہ موجودہ حکومت محنت کشوں اور عام لوگوں کی حکومت ہے اور یہ محض نعرہ بازی نہیں بلکہ حکومت نے مزدوروں کے حالات کار بہتر بنانے، ان کے اداروں کی اصلاح اور نظم وضبط کی بہتری کے لئے عملی اقدامات کئے ہیں جس کا مشاہدہ بلوچستان کے عوام کررہے ہیں۔ وزیر اعلیٰ نے کہا کہ صوبائی حکومت نے محنت کشوں کا کم سے کم معاوضہ 14ہزار روپے مقرر کیا ہے اور محکمہ محنت کو ہدایت کی گئی ہے کہ صوبے میں کام کرنے والے تمام اداروں کو اپنے اداروں میں کام کرنے والے محنت کشوں کو اس معاوضہ کی ادائیگی کا پابند بنایا جائے۔ محنت کشوں کے عالمی دن یکم مئی پر جاری ہونے والے ایک پیغام میں انہوں نے کہا کہ یوم مئی منانے کا مقصد جہاں شکاگو کے مزدوروں کو خراج عقیدت پیش کرنا ہے وہیں انسان کے ہاتھوں انسان کے استحصال کے خاتمے کے لئے جدوجہد کو جاری رکھنے کے عزم کی تجدید کرنا ہے۔حکومت معاشرے کی عمومی ترقی کے لئے محنت کے احترام اور محنت کشوں کی فلاح وبہبود اور ان کے تحفظ کو اولین اہمیت دیتی ہے۔ وزیراعلیٰ بلوچستان نے کہا کہ وہ اور ان کے ساتھی محنت کی عظمت پر پختہ یقین رکھتے ہیں اور آئندہ بھی کارکنوں کی فلاح وبہبود کے لئے کام کرتے رہیں گے۔ وزیراعلیٰ نے مزدوروں پر زور دیا کہ وہ اپنے اداروں کو مستحکم کرنے اور اپنی محنت کے احترام کو قائم کرنے میں سب سے زیادہ فعال ، تعمیری اور ترقی پسند کردار خود ادا کرسکتے ہیں۔ وزیراعلیٰ نے کہا کہ اقتصادی راہداری کے تحت بلوچستان کے چھ مقامات پر فری ٹریڈ زونز کا قیام عمل میں لایا جا رہا ہے جس سے روزگار کے بے پناہ مواقع پیدا ہونگے اور ہنر مند افرادی قوت کی مانگ اور کھپت میں اضافہ ہوگا، ہماری کوشش ہوگی کہ اقتصادی راہداری کے منصوبوں میں بلوچستان کے لوگوں کو روزگار کی فراہمی کو ہر صورت یقینی بنایا جائے۔ وزیراعلیٰ نے کہا کہ مزدوروں اور محنت کشوں کی فلاح و بہبود اور ان کے حقوق کے تحفظ کے لیے جامع لیبر پالیسی کو جلد حتمی شکل دے کر قانون سازی کے لیے اسمبلی میں پیش کر دیا جائیگا۔</TEXT>
