<DOCNO>2562292</DOCNO>
<HL>سپریم کورٹ،بچوں کی اسمگلنگ، کارروائی کی رپورٹ طلب</HL>
<AUTHOR>اردو پوائنٹ</AUTHOR>
<DATELINE> Pakistan 2010-05-14 16:11:24+05</DATELINE>
<TEXT>اسلام آباد(اُردو پوائنٹ اخبار تازہ ترین۔14مئی۔2010ء) سپریم کورٹ نے متحدہ عرب امارات میں اونٹ دوڑکیلئے پاکستانی بچوں کی اسمگلنگ کے ذمہ داروں کے خلاف کارروائی کی رپورٹ طلب کر لی۔چیف جسٹس افتخار محمد چوہدری کی سربراہی میں تین رکنی بنچ نے ازخود نوٹس کی سماعت کی ۔ () وزارت داخلہ کی طرف سے عدالت کو بتایا گیا کہ اونٹ دوڑ کے لئے استعمال ہونے والے بچوں کے معاملے کا دو ہزار میں پہلی بار نوٹس لیا گیا اور دو ہزار نو میں بچوں کی اسمگلنگ روکنے کے لئے کمیٹی تشکیل دی گئی جبکہ متحدہ عرب امارات نے آٹھ سو دس بچوں کے والدین کو معاوضے کے لئے حکومت پاکستان کو چودہ لاکھ ڈالر دیئے۔ عدالت کو بتایا گیا کہ تین سے چار سال کے بچوں کو متحدہ عرب امارات کے ریگستانوں میں اونٹ دوڑ کے لئے استعمال کیا جاتا ہے۔ چیف جسٹس نے وزارت داخلہ کے افسر سے استفسار کیا کہ آپ کے اپنے بھی بچے ہیں ، آپ کو ایسے واقعات کے بعد رات کو نیند کیسے آتی ہے ، عدالت کو بتایا جائے کہ بچوں کی اسمگلنگ کے ذمہ دار کون ہیں ؟؟</TEXT>
