<DOCNO>1916170</DOCNO>
<HL>کلبھوشن یادو کے سنگین انکشافات</HL>
<AUTHOR>نوائے وقت</AUTHOR>
<DATELINE> Pakistan 2016-04-03 03:17:34+05</DATELINE>
<TEXT>بھارت کی بدنام زمانہ جاسوس ایجنسی ’’را‘‘ کے سینئر اہلکار کمانڈر کلبھو شن یادو کی پاکستان میں گرفتاری بھارتی ریاستی دہشت گردی ثابت کرنے کی خاطر اہم ثبوت ہے۔ پاکستان عرصہ دراز سے احتجاج کی صدا بلند کرتا آ رہا ہے کہ بھارتی خفیہ ایجنسی ’’ را‘‘ نے بلوچستان ، کراچی اور فاٹا میں شورش بپا کر رکھی ہے لیکن خاطرخواہ شواہد ہاتھ نہ لگنے پائے۔ 17جولائی 2009کو اس وقت پاکستان کے وزیر اعظم جناب یوسف رضا گیلانی نے مصر کے ساحلی شہر شرم الشیخ میں اپنے بھارتی ہم منصب ڈاکٹر من موہن سنگھ کے ساتھ ملاقات کے دوران ا ٓگاہ کیا تھا کہ بھارتی سیکریٹ سروس’’را‘‘ بلوچستان میں گڑ بڑ پھیلا رہی ہے۔ ڈاکٹر من موہن سنگھ نے وعدہ کیا تھا کہ وہ معاملے کی تفتیش کریں گے لیکن وطن واپسی پر بھارتی انتہا پسندوںنے من موہن سنگھ کی اتنی گلو خلاصی کی کہ من موہن سنگھ نے تفتیش کا ارادہ ترک کر دیا۔ گزشتہ برس پاکستان کے وزیر اعظم نواز شریف نے صدر اوبامہ اور اقوام متحدہ کے سیکریٹری جنرل جناب بان کی مون کو تفصیلی دستاویزات مہیا کی تھیں لیکن ان پہ بظاہر کوئی ایکشن نہیں لیا گیا۔ کمانڈر کلبھوشن یادو کی گرفتاری نے صورتحال تبدیل کر دی ہے کیو نکہ یہ شخص بھارتی بحریہ کا حاظر سروس افسر ہے جو ’’را‘‘ کیلئے پاکستان میں نہ صرف جاسوسی کرتے ہوئے رنگے ہاتھوں پکڑا گیا بلکہ اس نے اپنے تمام راز اگل دیئے جن میں سے چند انکشافات کی ویڈیو کلپ ٹی وی چینلزپہ پیش کی گئیں۔ بھارتی جاسوس نے انکشاف کیا کہ وہ ایران کی بندرگاہ چاہ بہار پہ متعین رہا اور کبھی ایران کے راستے اور کبھی افغانستان کے ، وہ متعدد مرتبہ پاکستان داخل ہوتا رہا جہاں اس نے دہشت گردی کا نیٹ ورک قائم کیا۔ اس کا جعلی نام مبارک پٹیل ہے اور اس نے اعتراف کیا کہ وہ چاہ بہار سے ’’را‘‘ کے اہلکاروں کو تخریب کاری کی غرض سے بلوچستان لاتا رہا۔ اس نے بلوچ طلباء کو بغاوت کی جانب مائل کیا اور کراچی میں بھی دہشتگردی کی وارداتیں انجام دیں۔ کلبھوشن یادو کا اہم ہدف چین ۔پاکستان اقتصادی راہداری ہے۔ بھارتی جاسوس کی نشاندہی پر متعدد ’’را‘‘ کے اہلکار پاکستان کے مختلف کونوں سے گرفتار کئے جار ہے ہیں۔ اس جاسو س کی گرفتاری سے وہ تمام کڑیاں ملتی جا رہی ہیں جن کے تحت بھارت نے پاکستان کو غیر مستحکم کرنے کی منصوبہ بندی کر رکھی تھی۔ قارئین کو شائد یاد ہو کہ 1965 کی پاک بھارت جنگ میں کامیابی حاصل نہ کرنے پر بھارتی وزیر اعظم نے ایک نئی بیرونی انٹیلی جنس ایجنسی قائم کرنے کا حکم دیا تھا۔ انٹیلی جنس بیورو کے ڈپٹی ڈائریکٹر آر ۔این ۔کائو اس نئی ایجنسی ’’را‘‘ کے سربراہ مقرر ہوئے اور انکا اولین فرض مشرقی پاکستان کو علیحدہ کر کے بنگلہ دیش بنانا تھا۔ ’’را‘‘ نے بنگالیوں پہ مشتمل گوریلا ، فورس ’’مکتی باہنی‘‘ قائم کی اور پھر ’’رائ‘‘ نے اپنی ریشہ دوانیوںسے بنگالیوں کو بغاوت پہ آمادہ کیا اور بھارت نے مشرقی پاکستان پہ قبضہ کر کے اسے ’’ آزادی ‘‘ دلا دی۔ ’’ راٗ‘نے بھارت کے مختلف پڑوسیوں نیپال ، بھوٹان ، سری لنکا ، مالدیپ اور پاکستان میں اپنی سازشوں کا جال پھیلا یا ہواہے اور ان تمام ملکوں پہ اپنی اجارہ داری قائم کرنے کی کوشش میں ہے۔ پاکستان پہ ’’رائ‘‘ کی خصوصی توجہ ہے اور بلوچستان اور فاٹا اس کے اہم ہدف ہیں۔ یوں تو تمام متواتر بھارتی حکومتیں پاکستان کیخلاف شورس کو ہوا دیتی رہی ہیں لیکن نریندر مودی تو خصوصی ایجنڈا لیکر بھارتی وزیر اعظم منتخب ہوئے ۔ وہ خود ہندو انتہا پسند گروہ ’’ آ ر ۔ایس ۔ ایس‘‘ کے رکن ہیں اور وزیر اعظم کا عہدہ سنبھالتے ہی ایک اور کٹر ہندوانتہا پسند اجیت دوول کو اپنا قومی سلامتی کامشیر مقرر کیا۔ ’’ راٗ۔اور آئی ۔بی‘‘ کے بھی انتہا پسند اور پاکستان دشمن سربراہ تعینات کئے گئے۔ اس چوکڑی نے پاکستان کیخلاف سازشوں میں اضافہ کر دیا۔ لائن آف کنٹرول کے پار بلااشتعال فائرنگ اور گولہ باری، ادھم پور، گرداس پور اور پٹھانکوٹ میں خود ساختہ دہشتگرد حملے اور پاکستان پہ الزام تراشی کا سلسلہ شروع ہوگیا۔ پاکستان ایک امن پسند ملک ہے اور ذمہ داری کا ثبوت دیتے ہوئے اس نے ایک مشترکہ تحقیقاتی ٹیم تشکیل دی جو بھارت روانہ کر دی۔جہاں تک کما نڈر کلبھوشن یادو کا تعلق ہے ، بھارت کے خلاف یہ ٹھوس ثبوت ہے اور پاکستان کو اپنا مقدمہ محنت سے تیار کر کے دنیا کے سامنے پیش کرنا چاہیے تا کہ دنیا والوںکو یہ باور کرایا جائے کہ بھارت خود کو دنیا کی سب سے بڑی جمہوریت ہونے کا دعویٰ کرتا ہے لیکن در حقیقت وہ اپنے پڑوسیوں کو غیر مستحکم کر کے ان پہ دھونس جمانا چاہتا ہے ۔ اغلب ہے کہ 27مارچ 2016کو لاہور کے گلشن اقبال پارک میں دھماکہ بھی بھارتی ایجنٹوں نے اس وجہ سے کرایا ہو کہ بھارتی جاسوس کی گرفتاری سے توجہ ہٹائی جا سکے۔ پاکستان قانون نافذ کرنیوالے اداروں کو بھی مستعد رہنا پڑیگا کہ مزید حملوں سے بچا جا سکے۔</TEXT>
