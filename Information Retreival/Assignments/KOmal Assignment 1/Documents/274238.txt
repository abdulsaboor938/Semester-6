<DOCNO>274238</DOCNO>
<HL>پنجاب نے بھی عوام دشمن بجٹ پیش کیا،عارفخان، خالد بٹ، نصیر احمد</HL>
<AUTHOR>روزنامہ پاکستان</AUTHOR>
<DATELINE> Pakistan 2017-06-04 04:01:03+05</DATELINE>
<TEXT>لاہور (نمائندہ خصوصی) پیپلز پارٹی انسانی حقوق ونگ لاہور کا اجلاس سے خطاب کرتے ہوئے پیپلز پارٹی کے سینئر رہنماء عارف خان، خالد بٹ، نصیر احمد، شیخ علی سعید، عبدالکریم میو، وقاص پرنس، حمزہ شیخ، ارشد لودھی، رانا منیر احمد، محبوب احمد نے اپنے مشترکہ بیان میں پنجاب کے حالیہ بجٹ کو مسترد کرتے ہوے کہا کہ مرکز کی طرح پنجاب نے بھی کھلی عوام دشمنی کا ثبوت دیتے ہوئے عوام دشمن بجٹ پیش کرتے عوام پر عید سے پہلے مہنگائی کا خود کش حملہ کر دیا ہے۔ موجودہ بجٹ میں سرکاری، ملازمین ، تعلیم ، صحت اور امن و امان کے لیے کوئی انقلابی پروگرام پیش نہیں کیا ہے۔ مہنگائی کی شرح میں ہزاروں فیصد اضافہ ہو گیا ہے اور ملازمین کی تنخواہوں میں برائے نام اضافہ کیا گیا ہے۔ مزدور کی تنخواہ کم از کم پندرہ ہزار روپیے مقرر کر کے مزدورں اور ان کے اہلخانہ کو زندگہ درگور کر دیا ہے مہنگائی کے اس دور میں وزیر خزانہ اور وزیراعلی پنجاب 15 ہزار روپے میں عام مزدور کی فیملی کا بجٹ بنا کر دکھائیں۔ پنجاب کے بجٹ کا زمینی حقائق سے کوئی تعلق نہ ہے۔ یہ بجٹ صرف اور صرف سرمایہ داروں کو نفع پہنچانے کے لیے بنایا گیا ہے۔ وزیر خزانہ کا عوام سے کوئی تعلق نہ ہے اور اس بجٹ کا بنانے میں آئی ایم ایف اور ورلڈ بنک کے سابق اور موجودہ ملازمین کی ہدایت پر تیار کیا گیا ہے۔ سرکاری سکولوں کو یکسر نظر انداز کر کے منظور نظر این جی او کو مزید فنڈ ز فراہم کیے گئے ہیں انہوں نے مطالبہ کیا کہ مزدور کی تنخواہ کم از کم 30 ہزار روپے مقرر کی جائے اور تعلیم، صحت، امن و امان کے لیے فنڈز میں اضافہ کیا جائے۔ سرکاری ملازمین اور پینشرز کی تنخواہوں میں 100 فیصد اضافہ کیا جائے۔</TEXT>
