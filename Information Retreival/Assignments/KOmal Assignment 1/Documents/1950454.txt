<DOCNO>1950454</DOCNO>
<HL>عورت، محبت اور شادی</HL>
<AUTHOR>نوائے وقت</AUTHOR>
<DATELINE> Pakistan 2015-11-22 03:59:10+05</DATELINE>
<TEXT>عمران خان کی سابقہ اہلیہ محترمہ ریحام خان نے پاکستانی معاشرے میں عورتوں کے ساتھ روا رکھے تعصبات اور خانگی زندگی میں باپ، بھائی بیٹے اور شوہر کے ہاتھوں استحصال (استثنیٰ بہر حال ضرور موجود ہے) اور مردوں کے شاونزم کو جس طرح بے نقاب کیا ہے۔ بہر حال وہ ایک جرا¿ت مندانہ قدم ہے۔ ہم عورتوں کا رشتوں کے حوالوں سے تو بظاہر عزّت اور قدرومنزلت کا اظہار کرتے ہیں مگر جونہی ہماری صدیوں کی فرسودہ روایات، رسم و رواج کے ٹیبوز ہمارے سامنے آ کھڑے ہوتے ہیں تو پھر ہم کاروکاری، ونی اور سوہارہ جیسی ظالمانہ رسومات کے بھینٹ اپنی لڑکیوں کو اسی طرح چڑھا دیتے ہیں جیسے اہل عرب جہالت کے دور میں اپنی بیٹیوں کو زندہ درگور کردیتے تھے۔ اگر بیٹے سے کوئی خطا اور اخلاقی جرم ہو جائے یا وہ معاشرتی بے راہروی کا شکار ہوجائے تو ہماری روایات کےمطابق کبھی میلا یعنی گناہ گار نہیں ہوتا ہے‘ جب اسکے برعکس کوئی بھی لڑکی ذرا سی لغزش کا شکار ہوجائے تو وہ خاندانی عزّت اور وقار کی خاطر مصلوب کردی جاتی ہے اور بعض اوقات تو وہ ناکردہ جرم کی سزا پاتی ہے۔ اِسے بے گناہ جلا دیا جاتا ہے۔ جائیداد کی تقسیم کے ڈر سے بڑے بڑے جاگیر دار اور وڈیرے اپنی بہنوں اور بیٹیوں کی شادیاں نہیں کرتے ہیں یا انکی شادیاں قرآن پاک سے کر دیتے ہیں۔ اگر وہ کسی گٹھیا انسان کی ہوس کاری کیخلاف مزاحمت کریں تو ان پر تیزاب پھینکا جاتا ہے اور اگر وہ ریحام خان حتیٰ کہ بے نظیر بھٹو کی طرح سماجی مرتبے پر ہی کیوں نہ ہوں تو انکی کردار کشی اس لئے کی جاتی ہے کہ وہ ذہنی صلاحیتوں میں اپنے ہم عصر مردوں کے مقابلے میں برتر ہیں۔ بہرحال ریحام خان کا ذاتی دکھ اور تکلیف اپنی جگہ مگر یہ بات سچ ہے ہمارے معاشرے میں عورتوں کے ساتھ منافقانہ رویہ اختیار کیا جاتا ہے۔ میرے تعلیمی اداروں میں پڑھنے والی وہ لڑکیاں جو عملی زندگی میں اعلیٰ مقام پر پہنچ جاتی ہیں اور وہ ملٹی نیشنل اداروں میں بہت زیادہ تنخوائیں حاصل کرنا شروع کر دیتی ہیں تو اکثر و بیشتر ان کے بھائی اور باپ انکی شادیاں نہیں ہونے دیتے ہیں اور دوسری طرف جو افراد انکے ساتھ شادی کے خواہاں ہوتے ہیں انکی نظر سماجی مرتبے دولت اور حیثیت پر ہوتی ہے۔ بے نظیر بھٹو کے ساتھ آصف زرداری کی شادی کی اسکے علاوہ اور وجہ کیا ہو سکتی ہے؟ انہیں جہیز میں اقتدار، دولت، صدارت، اور پیپلز پارٹی مل گئی۔ مگر ہر عورت چاہے امیر ہو یا غریب اس کو زندگی میں سب سے بڑا خراج شادی کی صورت میں ادا کرنا پڑتا ہے۔ محبت ایک خوبصورت خواب ہے۔ جس میں وصل کی جنت اور قربت کی نہریں بہتی ہیں مگر محبت کی شادی میں اکثر اوقات عورت کو خواب کی وہ تعبیر نہیں ملتی ہے جس کی وہ متمنی ہوتی ہے اور مردانہ غلبے والے معاشرے میں ہر کامیاب اور طاقتور مرد یہ چاہتا ہے کہ عورت اس کی تکمیل ذات کےلئے اپنی ہستی کی نفی کردے جب ایسا نہیں ہوتا ہے تو جدائی کی صورت میں ریحام خان جیسی نامور اور باہمت خاتون بھی ٹوٹ جاتی ہے بقول عائشہ مسعود: ہمیں بھی دشوار اس لئے تھی یہ ہجر کی شب نہ آنکھ جھپکی، نہ نیند آئی نہ خواب اترے مگر جب میں درد و غم میں ڈوبے ہوئے ادیب، شاعر اور صحافی جبار مرزا کی آپ بیتی ”پہل اس نے کی تھی “ میں انکی محبت کی امر داستان پڑھتا ہوں اور اپنے محبوب کےلئے ایثار، قربانی اور عزت اور آبرو کےلئے اپنے جذبات اور احساسات کا خون کرکے اپنی ذات کیلئے تہذیب نفس کی تپسیا دیکھتا ہوں تو حیران رہ جاتا ہوں کہ ایسے بے مثال اور نایاب انسان اس دنیا میں موجود ہیں جو محبت اور عشق کے صلے کو نازک آبگینوں میں تمام عمر سجائے رکھتے ہیں اور پھر انکے زخمی دل سے نکلنے والا لہو آنیوالی نسلوں کی کس طرح آبپاری کرتا ہے اور تلخی حیات سے اپنے آنگن میں کھلنے والی کونپلوں کو کس طرح پھلنے پھولنے دیتا ہے اسکی وضاحت جبار مرزا کے اپنی بیٹی کےلئے ان خیالات سے جانا جا سکتا ہے جو وہ اپنی کتاب میں کچھ اس طرح بیان کرتے ہیں”عورت کی بے توقیری یا جذبوں کی پامالی صرف چوہدریوں اور عرب کے بدووں کا ہی المیہ نہیں بلکہ آج بھی سسی اپنے لٹتے ہوئے شہر بھنبھور کا مرثیہ کہہ رہی ہے۔ سوہنیاں غرقاب ہو رہی ہیں، ہیر کھیڑے کی باندی سمجھی جارہی ہے۔ افغانستان کی شاعرہ زغونہ وزیری اپنی ایک نظم میں لکھتی ہیں کہ ”سانس لینے کےلئے جب اپنے بھاری بھر کم بر قعے کا کونہ اٹھاتی ہوں تاکہ ہوا منہ اور ناک میں جائے تو وہ مجھے مارتے ہیں“ ”پہل اس نے کی تھی“ یہ ایک سانحہ ہے اور انا کی بھنیٹ پر لٹکی ہوئی یاد ہے مگر میں چاہتا ہوں بقول فراز: ڈوبتے ڈوبتے کشتی کو اچھالا دے دوں میں نہیں کوئی تو ساحل پہ اتر جائیگا میری بیٹی سحرش جبار کا جب رشتہ آیا تو میری بیوی نے مجھ سے اجازت مانگی تو میں نے یہ جواب دیا۔ ”جس نے شادی کرنی ہے فیصلہ بھی اسی کا ہوگا کیونکہ زندگی اس نے گزارنی ہے“۔ جبار مرزا کی غزل کے دو خوبصورت اشعار کچھ یوں ہیں ٹوٹ بکھریں گی زمانے کی فصلیں اک دن کشتِ امیر کو ویران نہ ہونے دینا دل کے ہاتھ آ نہ سکے گی کبھی ایسی دولت دیکھنا درد کا درمان نہ ہونے دینا اگر ہم صدیوں پرانی تاریخ کا جائزہ لیں تو معلوم ہوگا کہ عورتوں کو ہمیشہ ایک کمزور مخلوق سمجھا گیا۔ اگر کسی مسلمان حکمران کو شکست ہوئی تو اسکا ذمہ دار بھی عورتوں کو ٹھہرایا گیا اور شکست کے بعد جب ہسپانیہ کا آخری بادشاہ زارو قطار روتا تھا تو اسکی ماں نے کہا کہ اگر تم مردوں کی طرح مقابلہ نہیں کرسکے تو اب عورتوں کی طرح روتے کیوں ہو“ حالانکہ ضروری نہیں کہ تمام عورتیں بزدل ہوتی ہیں یہ ایک انسان چاہے مرد ہو یا عورت اسکے شخصی اوصاف ہیں۔ تاریخ میں حضرت صفیہؓ، حضرت زینبؓ، ملکہ صبا، رضیہ سلطانہ، فاطمہ جناح، اور بے نظیر بھٹو جیسی ذہین، بہادر اور فراست سے مالا مال خواتین بھی نظر آتی ہیں۔ جون آف آرک تو بے حد بہادر جنگجو سپہ سالار تھیں۔ چین کی معاشی ترقی دیکھ کر ہم حیران اور ششدر ہیں وہاں پر چیئرمین ماوزے تنگ نے کمیونسٹ انقلاب کے فوراً بعد یہ واضح کردیا تھا۔ ”چین کی عورتوں نے آدھا آسمان اٹھایا ہوا ہے اور جہاں تک ان کا حصہ ہے وہ اپنے ادارے اور عزم سے اس آدھے حصے کے آسمان کو اتنا ہی بلند کئے رکھیں گی۔ جتنا بلند مردوں نے اپنے آدھے حصے کے آسمان کو کئے رکھا ہوا ہے“</TEXT>
