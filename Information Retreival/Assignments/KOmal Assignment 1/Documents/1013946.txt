<DOCNO>1013946</DOCNO>
<HL>ایس ایس جی اور کوٹیکنا کے متنازع فیصلے، ٹرانسپیرنسی کا چیف جسٹس پاکستان کو خط</HL>
<AUTHOR>روزنامہ جنگ</AUTHOR>
<DATELINE> Pakistan 2016-07-05 05:07:00+05</DATELINE>
<TEXT>اسلام آباد (انصار عباسی) ٹرانس پیرنسی انٹرنیشنل پاکستان نے چیف جسٹس آف پاکستان سے رابطہ کرکے درخواست کی ہے کہ وہ ایس جی ایس اور کوٹیکنا سمیت کرپشن کے تین ہائی پروفائل معاملات میں دو مختلف احتساب عدالتوں کے متنازع فیصلوں اور مقدمات بند کیے جانے کے خلاف از خود نوٹس لیں۔ چیف جسٹس پاکستان انور ظہیر جمالی کو لکھے گئے خط میں ٹرانس پیرنسی انٹرنیشنل پاکستان نے حیرانی کا اظہار کیا ہے کہ لاہور ہائی کورٹ کے احکامات پر شروع ہونے والی انکوائری صرف اس وجہ سے بند کی جا سکتی ہے کہ جن ججوں نے متنازع فیصلے تحریر کیے تھے وہ اب ریٹائر ہو چکے ہیں۔ ٹرانس پیرنسی انٹرنیشنل پاکستان نے چیف جسٹس پاکستان سے مطالبہ کیا ہے کہ وسیع تر قومی مفاد میں یہ معاملہ کرپشن کے خلاف عدم برداشت کی سوچ کے ساتھ اٹھائیں، لاہور ہائی کورٹ کا کیس بند کرنے کا فیصلہ غیر منطقی معلوم ہوتا ہے حالانکہ تمام الزامات ثابت ہو چکے ہیں۔ ٹرانس پیرنسی کے خط میں لکھا ہے کہ ادارے نے دی نیوز کی رپورٹ کا جائزہ لیا ہے اور تصدیق بھی کی ہے کہ سابق صدر آصف علی زرداری کو کرپشن کے پانچ ریفرنسز کا سامنا ہے جو نیب نے 1997-98ء کے دوران دائر کیے تھے۔ ٹرانس پیرنسی کے مطابق، نیب نے زرداری کی بریت کی درخواستوں کے جواب میں انسداد بدعنوانی عدالت میں تین عدالتی فیصلے پیش کیے تھے جن کے الفاظ اور پیراگرافس میں یکسانیت پائی گئی تھی حالانکہ یہ دونوں کیس مختلف تھے اور فیصلوں میں شرکت ملزم مسٹر زرداری کو بری کیا گیا تھا۔ مسٹر زرداری کو ان مقدمات میں کلین چٹ مل گئی تھی جبکہ ایس جی ایس اور کوٹیکنا کے مقامات ابھی تک زیر التوا ہیں۔ زرداری نے اپنے وکیل فاروق نائیک کے ذریعے ان دو کیسز میں بھی بریت کی درخواست دائر کر رکھی تھی اور ان کیسز کی سماعت 17 دسمبر 2014ء کو ہوئی۔ ٹرانس پیرنسی نے امید ظاہر کی ہے کہ چیف جسٹس ان ہائی پروفائل مقدمات کو نظر انداز نہیں کریں گے بصورت دیگر خدشہ ہے کہ اس سے غلط مثال قائم ہوگی۔ ٹرانس پیرنسی نے اپنے خط میں یکم جون 2016ء کی خبر کا بھی حوالہ دیا جس میں انکشاف کیا گیا تھا کہ تین ہائی پروفائل مقدمات میں دو مختلف احتساب عدالتوں کے دو متنازع فیصلوں کے متعلق انکوائری صرف اسلئے بند کر دی گئی ہے کیونکہ متعلقہ ججز ریٹائر ہو چکے ہیں۔ دی نیوز کی خبر کے مطابق، راولپنڈی کی احتساب عدالت نمبر تین کا کوٹیکنا ریفرنس کا فیصلہ تقریباً وہی تھا جو ایس جی ایس کیس میں راولپنڈی کی احتساب عدالت نمبر دو نے جاری کیا تھا۔ نہ صرف دونوں فیصلوں کا اختتامی انداز ایک جیسا ہے بلکہ حیران کن انداز سے لاتعداد الفاظ، اصطلاحات حتیٰ کہ پیراگراف بھی ایک جیسے ہیں۔ تعلیمی لحاظ سے دیکھا جائے تو یہ سرقے کا بہترین کیس ہے۔ یکسانیت تو اپنی جگہ ایس جی ایس کیس اور کوٹیکنا کیس کے فیصلوں پر دو مختلف ججوں نے دستخط کیے، ایک پر احتساب عدالت نمبر دو کے جج میاں الطاف حسین مہر نے جبکہ کوٹیکنا کیس میں احتساب عدالت نمبر تین کے جج جہاندار خان بنتھ نے دستخط کیے تھے۔ ایس جی ایس کیس کا فیصلہ 30 جولائی 2011 کو سنایا گیا تھا جبکہ کوٹیکنا کیس کا فیصلہ 16 ستمبر 2011 کو سنایا گیا تھا۔</TEXT>
