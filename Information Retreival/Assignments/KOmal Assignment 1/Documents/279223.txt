<DOCNO>279223</DOCNO>
<HL>تنخواہوں میں 100 فیصد اضافہ نہ ہوا تو تحریک چلائنگے،مزدور رہنما</HL>
<AUTHOR>روزنامہ پاکستان</AUTHOR>
<DATELINE> Pakistan 2017-05-25 00:12:19+05</DATELINE>
<TEXT>لاہور( خبرنگار) حکومت آئندہ بجٹ میں ملازمین کی تنخواہوں میں 100 فیصد اضافہ اور مزدور کی کم سے کم اجرت 25 ہزار روپے مقرر کرے۔ ورگرنہ بجٹ کو مسترد کر کے احتجاجی تحریک چلائی جائے گی ان خیالات کااظہار مزدور رہنما روبینہ جمیل، کامران صغیر اور محمد الیاس نے گلبرگ انڈسٹریل ایریا میں آل پاکستان ٹریڈ یونین کے دیگر رہنماؤں کے احتجاجی مظاہرہ سے خطاب کے دوران کیا ہے۔ اس موقع پر مزدوروں نے اپنے مطالبات کے حق میں احتجاجی مظاہرہ کیا جس کے باعث ٹریفک کا نظام درہم برہم ہو کر رہ گیا۔ اس موقع پر روبینہ جمیل نے کہا کہ بجٹ میں ملازمین کی تنخواہوں میں 10 فیصد اضافہ کر کے ٹرخا دیا جاتا ہے جبکہ مزدور کی اجرت میں ایک ہزارروپے اضافہ کیا جاتا ہے جبکہ اس کے مقابلہ میں مہنگائی 400 فیصد زیادہ کر دی جاتی ہے ۔ مزدور کے اوقات کار بھی 8 گھنٹے مقرر کر کے اس پر عملدرآمد کو یقینی بنایا جائے۔ اس موقع پر روبینہ جمیل نے کہاکہ ای او بی آئی پنشن کو بڑھا کر 15 ہزار کیا جائے اور پینشن حاصل کرنے والے مزدوروں کو سوشل سیکیورٹی کی سہولت بھی فراہم کی جائے۔ اس موقع پر مزدور رہنما سعید گجر، امیر بٹ ، محمد وحید کامران نے کہا کہ شادی کی گرانٹ بڑھا کر دو لاکھ مقرر کی جائے</TEXT>
