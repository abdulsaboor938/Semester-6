<DOCNO>2025843</DOCNO>
<HL>گستاخانہ خاکوں کے خلاف دینی جماعتوں کے لاہور سمیت ملک بھر میں مظاہرے، ریلیاں</HL>
<AUTHOR>نوائے وقت</AUTHOR>
<DATELINE> Pakistan 2015-01-24 02:55:33+05</DATELINE>
<TEXT>لاہور+ اسلام آباد+ کراچی+ سرینگر (خصوصی نامہ نگار+ وقائع نگار خصوصی+ نوائے وقت نیوز+ ایجنسیاں) فرانسیسی میگزین میں گستاخانہ خاکوں کی اشاعت کیخلاف گذشتہ روز دینی جماعتوں نے لاہور، اسلام آباد، کراچی سمیت ملک بھر میں احتجاجی مظاہرے کئے اور ریلیاں نکالیں۔ جمعہ کے اجتماعات میں گستاخانہ خاکوں کیخلاف مذمتی قراردادیں منظور کی گئیں جبکہ گستاخانہ خاکوں کیخلاف مقبوضہ کشمیر میں مکمل ہڑتال رہی جبکہ افغانستان، ایران، سعودی عرب، لیبیا اور دیگر اسلامی ممالک میں بھی مظاہرے کئے گئے اور ریلیاں نکالی گئیں۔ لاہور میں تحریک حرمت رسول، جمعیت علماء اسلام (ف)، جے یو آئی (س) جے یو پی، سنی اتحاد کونسل، سنی تحریک، تحریک سراط مستقیم، تحریک منہاج القرآن، عالمی مجلس تحفظ ختم نبوت، میلاد مصطفٰی ویلفیئر سوسائٹی اور دیگر دینی جماعتوں نے مظاہرے کئے اور ریلیاں نکالیں۔ اسلام آباد میں جماعت اسلامی کے زیر اہتمام ریلی نکالی گئی جس کی قیادت سراج الحق، لیاقت بلوچ اور دیگر رہنماؤں نے کی۔ تحریک حرمت رسول پاکستان کی اپیل پر ملک گیر یوم ا حتجاج منایا گیا۔ لاہور، گوجرانوالہ، ملتان، پشاور، کوئٹہ سمیت کئی شہروں میں مظاہرے کئے گئے اور ریلیں نکالی گئیں۔ حافظ محمد سعید، عبدالرحمٰن مکی، مولانا امیر حمزہ و دیگر نے کہا ہے کہ گستاخانہ خاکوں کی اشاعت قابل مذمت ہے اس پر خاموش نہیں رہیں گے۔ تحفظ حرمت رسولؐ کی تحریک ملک گیر سطح پر جاری رکھیں گے۔ بھارت کو خوش کرنے کیلئے جماعۃ الدعوۃ پر پابندیوں کے اعلانات کئے جا رہے ہیں۔ تحریک حرمت رسول کی طرف سے لاہور میں سب سے بڑا احتجاجی مظاہرہ جماعۃ الدعوۃ کے زیر اہتمام چوبرجی چوک میں کیا گیا جس میں طلبائ، وکلا، تاجروں، سول سوسائٹی اور دیگر شعبہ جات سے تعلق رکھنے والے ہزاروں افراد نے شرکت کی۔ شرکاء نے ہاتھوں میں کتبے اور بنیرز بھی اٹھا رکھے تھے جن پر توہین آمیز خاکوں کی اشاعت کے خلاف تحریریں درج تھیں۔ حافظ محمد سعید نے خطاب میں کہا کہ توہین آمیز خاکوں کی اشاعت پر مسلمان کسی صورت خاموش نہیں رہ سکتے۔ ہم امت مسلمہ کے ا تحاد کے تقاضے پورے کریں گے۔ مولانا امیر حمزہ نے کہا کہ حکمران توہین آمیز خاکوں کے خلاف عالمی سطح پر قانون سازی کے لئے تحریک کھڑی کریں۔ گلدشت ٹائون میں مسلم لیگی رہنما چودھری مقصود احمد گجر کی قیادت میں ریلی نکالی گئی جس میں مولانا احمد یار نقشبندی، قاری محمد صدیق طاہر، مولانا محمد امین، پیر شبیر سیفی، مذہبی و سیاسی شخصیات اور عوام کی کثیر تعداد نے شرکت کی۔ جماعۃالدعوۃ کی جانب سے ملتان میں چوک نواں شہرمیں بڑا احتجاجی مظاہرہ کیا گیا۔ مرکز خیبر سے پشاور پریس کلب تک بڑی ریلی نکالی گئی۔ مزید براں جمعیت علماء اسلام (س)کے سربراہ مولانا سمیع الحق کی اپیل پر ملک گیر یوم احتجاج منایا گیا۔ مولانا سمیع الحق نے مسجد شہدا مال روڈ لاہور میں جمعتہ المبارک کے اجتماع سے خطاب کرتے ہوئے کہاکہ اس ناپاک جسارت کے ذریعے مسلمانوں کے جذبات کو بھڑکانے کی سازش کی گئی ہے۔ انہوں نے امت مسلمہ اور اسلامی ممالک سے اپیل کی ہے کہ وہ متحد و متفق ہوکر مغربی ممالک کو ایسے دلآزار اقدامات پر معافی مانگنے پر مجبور کریں۔ علاوہ ازیں تحفظ ناموس رسالت محاذ کے زیراہتمام بھی ریلی نکالی گئی جس سے علامہ رضائے مصطفٰی نقشبندی نے خطاب کیا۔ ریلی کے شرکاء نے اختتام پر داتا دربار حاضری دی۔ علاوہ ازیں سربراہ سنی تحریک محمد ثروت اعجاز قادری کی اپیل پر ملک بھر میں ''یوم عشق رسولؐ'' منایا گیا اور لاہور سمیت کئی شہروں میں احتجاجی مظاہرے کئے گئے جبکہ لاہور میں مغلپورہ سے بہت بڑی احتجاجی ریلی نکالی گئی۔ ریلی کی قیادت مولانا مجاہد عبدالرسول خان، سردار محمد طاہر ڈوگر، شیخ محمد نواز قادری اور دیگر نے خطاب کیا۔ علاوہ ازیں سربراہ تحریک صراطِ مستقیم ڈاکٹر محمد اشرف آصف جلالی کی اپیل پر لاہور سمیت ملک بھر میں مذمتی قرادادیں پیش گئیں۔ نماز جمعہ کے بعد مساجد سے ریلیاں، مظاہرے ، جلسے جلوس نکالے گئیں۔ مرکزی اجتماع جمعۃ المبارک اور ریلی سے ڈاکٹر محمد اشرف آصف جلالی نے خطاب کیا اور گستاخانہ خاکوں کی شدید مذمت کی۔ جمعیت علماء پاکستان کے زیراہتمام بھی لاہور، اسلام آباد سمیت کئی شہروں میں احتجاجی مظاہرے کئے گئے اور گستاخانہ خاکوں کی دوبارہ اشاعت کی شدید مذمت کی گئی۔ لاہور میں مختلف مقامات پر ریلیاں اور احتجاجی مظاہرے کئے گئے۔ گلبرگ میں جامعہ محمدیہ رضویہ کے باہر نماز جمعہ کے بعد ایک احتجاجی مظاہرہ کیا گیا۔ والٹن لاہور کینٹ میں بھی مظاہرہ کیا گیا۔ تحریک منہاج القرآن اور پاکستان عوامی تحریک کی اپیل پر یوم عظمت مصطفیؐ منایا گیا اور لاہور سمیت کئی شہروں میں ریلیاں نکالی گئیں اور سیمینارز کا انعقاد کیا گیا۔ لاہور میں منہاج القرآن علماء کونسل کے تحت کوٹ لکھپت سے چونگی امرسدھو تک یوم عظمت مصطفیؐ کے سلسلے میں نکالی گئی ریلی کوٹ لکھپت سے فیروز پور روڈ سے ہوتی ہوئی چونگی امرسدھو میں جلسے کی صورت اختیار کر گئی۔ ریلی میں امت مسلمہ کے حکمرانوں اور اوآئی سی کی بے حسی کی پرزور مذمت کی گئی۔ جمعیت علماء اسلام (ف) اور عالمی مجلس تحفظ ختم نبوت کے زیراہتمام بھی ملک بھر میں یوم احتجاج منایا گیالاہور سمیت مختلف شہروں احتجاجی ریلیا ں اور مظاہرے کئے گئے۔ لاہور میں بڑا مظاہرہ پریس کلب کے باہر ہوا جس کی قیادت جے یو آئی کے مرکزی سیکر ٹری جنرل مولانا عبدالغفور حیدری، لیاقت بلوچ، مولانا محمد امجد خان، مولانا اللہ وسایا، مولانا محب النبی، مولانا عزیز الرحمن ثانی نے کی۔ مولانا عبدالغفور حیدری نے کہا کہ یو این او سے کوئی اچھائی کی توقع نہیں رکھنی چاہئے۔ لیاقت بلوچ نے کہا کہ خاکے چھاپنے والے مسلمانوں کے جذبات سے کھیل رہے ہیں۔ یو این او کا کردار منافقانہ ہے۔ مولانا محمد امجد خان، مولانا اللہ و سایا اور دیگر رہنماؤں نے بھی خطاب کیا۔ اہلسنت و الجماعت نے یوم عشق رسولؐ منایا اور تحفظ ناموس رسالت کیلئے عالمی سطح پر قانون سازی اور تمام اسلامی ممالک سے فرانسیسی سفیر کو ملک بدر کرنے کا مطالبہ کیا گیا جبکہ لاہور، اسلام آباد، کراچی، پشاور سمیت کئی شہروں میں مظاہرے کئے گئے۔ متحدہ تحریک ختم نبوت رابطہ کمیٹی اور تحریک تحفظ ناموس رسالت میں شامل تمام مکاتب فکر اور دینی جماعتوں نے ملک بھر میں احتجاجی مظاہرے کئے۔ سٹاف رپورٹر کے مطابق آل پاکستان پرائیویٹ س کولز فیڈریشن نے گستاخانہ خاکے کی اشاعت کیخلاف مذمتی قرارداد متفقہ طور پر منظور کر لی جس میں اقوام متحدہ، یورپی یونین اور او آئی سی سے مطالبہ کیا گیا ہے کہ گستاخانہ خاکوں کی اشاعت روکنے کیلئے بھرپور اور مؤثر اقدامات اٹھائے جائیں۔ علاوہ ازیں میلاد مصطفٰی ویلفیئر سوسائٹی ڈی ایچ اے کے زیراہتمام جمعہ کی نماز کے بعد لالک چوک ڈی ایچ اے میں سوسائٹی کے عہدیداروں حاجی محمد اعجاز چشتی، ندیم احمد، میاں لیاقت علی، صدیق قادری اور دیگر ارکان کی قیادت میں زبردست احتجاجی مظاہرہ کیا گیا۔ مظاہرین نے مختلف قسم کے پلے کارڈز اور بینرز اٹھا رکھے تھے۔ اسلام آباد میں جماعت اسلامی کے زیر اہتمام ملین مارچ نکالا گیا جو فیض آباد فلائی اوور سے شروع ہو کر شاہراہ فیصل پر بلیو ایریا کے سامنے اختتام پذیر ہوا اس موقع پر خطاب کرتے ہوئے امیر جماعت اسلامی سراج الحق نے کہا ہے کہ گستاخانہ خاکوں کی اشاعت پر فرانس کو مسلمانوں سے معافی مانگنا ہو گی۔ اسلامی ممالک میں ہونے والی دہشت گردی کے پیچھے مغرب کا ہاتھ ہے۔ انہوں نے کہا کہ پرسوں 25 جنوری کو کراچی اور لاہور میں شان رسالت ملین مارچ نکالے جائیں گے۔ وفاقی وزیر ریلوے خواجہ سعد رفیق نے خطاب کرتے ہوئے کہا کہ سازش کے تحت ڈیڑھ ارب مسلمانوں کے جذبات سے کھیلا جا رہا ہے۔ پاکستان کی تمام سیاسی جماعتوں کو اس مسئلے پر پارلیمنٹ کے اندر مل کر آواز بلند کرنی چاہئے۔ علاوہ ازیں کل جماعتی حریت کانفرنس (گ) مسلم لیگ اور کاروان اسلامی و دیگر حریت پسند جماعتوں کی اپیل پر مقبوضہ کشمیر میں مکمل ہڑتال کی گئی اور احتجاجی مظاہرے، اور ریلیاں نکالی گئیں جس میں شہریوں کی بڑی تعداد نے شرکت کی، مقبوضہ وادی میں نظام زندگی مفلوج ہو کر رہ گیا۔ مظاہرین سے خطاب کرتے ہوئے سید علی گیلانی نے کہا کہ خاکوں کیخلاف آواز بلند کرنا مسلمان کے ایمان اور ایقان کا تقاضا ہے۔ کوئٹہ سے بیورو رپورٹ کے مطابق جماعت اہلسنت کے زیر اہتمام ریلی نکالی گئی۔ نمائندگان کے مطابق فیصل آباد، سرگودھا، سیالکوٹ، گجرات، اوکاڑہ، ٹوبہ ٹیک سنگھ، جھنگ اور دیگر شہروں میں بھی احتجاجی مظاہرے کئے گئے اور ریلیاں نکالی گئیں۔ گوجرانوالہ سے نمائندہ خصوصی کے مطابق عالمی ادارہ تنظیم الاسلام کے زیراہتمام ایک احتجاجی ریلی نکالی گئی جس میں شہر کی تمام چھوٹی بڑی مذہبی تنظیمیں بھی شامل تھیں۔ شیخوپورہ سے نامہ نگار خصوصی کے مطابق جماعۃ الدعوۃ کے زیراہتمام ریلی ریگل چوک مسجد سے نکالی گئی جس کی قیادت مولانا بشیر احمد خاکی، مولانا شاکر اللہ، مولانا عبدالرحمن مظہر اور دیگر نے کی۔ مرکزی انجمن تاجران کی ریلی خادم حسین روڈ سے نکالی گئی جبکہ اہلسنت و الجماعت، جماعت اسلامی، مسلم لیگ ن، تحریک انصاف کے رہنمائوں نے بھی ریلی میں شرکت کی۔ قصور سے نامہ نگار کے مطابق قصور میں جمعۃ المبارک کی نماز کے بعد دینی، مذہبی جماعتوں کے زیراہتمام احتجاجی ریلیاں اور جلوس نکالے گئے جامع مسجد فاروقیہ بھسرہ پورہ کے جماعت اہلسنت کے زیراہتمام ریلی نکالی گئی۔ حاجی نعیم صفدر انصاری، حافظ محمد رشید سنی، جماعت الدعوۃ قصور کے زیراہتمام مرکز جماعۃ الدعوۃ سے بعد از نماز جمعہ شروع ہوئی جوکہ نیشنل بنک چوک قصور پہنچی۔ ننکانہ صاحب سے نمائندہ نوائے وقت کے مطابق جامع مسجد اہلحدیث سے جماعۃ الدعوۃ کے زیراہتمام ایک احتجاجی ریلی نکالی گئی۔ ریلی کی قیادت حافظ ابوالقاسم اور عبدالحفیظ شاہ نے کی۔ شاہ کوٹ سے نامہ نگار کے مطابق جامعہ محمدیہ شاہ کوٹ سے ریلی نکالی گئی جو شہر کے مختلف راستوں سے ہوتی ہوئی میلاد مصطفی چوک میں پہنچی۔ منڈی فیض آباد سے نامہ نگار کے مطابق مقامی پرائیویٹ سکول کے بچوں نے ریلی نکالی اور احتجاجی مظاہرہ کیا۔ سرائے مغل سے نامہ نگار کے مطابق جگہ جگہ احتجاجی ریلیاں نکالی گئیں اور گستاخانہ خاکوں کی شدید مذمت کی گئی۔ واہنڈہ سے نامہ نگار کے مطابق ولید ٹائون سے لیکر مین بازار واہنڈو تک احتجاجی ریلی نکالی گئی۔ جس میں سینکڑوں افراد نے شرکت کی۔ گکھڑ منڈی سے نامہ نگار کے مطابق فرانسسی جریدے میں گستاخانہ خاکوں کی اشاعت کے خلاف قصبہ گکھڑ میں جماعت اہلسنت پاکستان، مصطفائی تحریک، انجمن طلباء اسلام اور مسلم لیگ ن علماء و مشائخ کے زیراہتمام ایک احتجاجی جلوس نکالا گیا۔ شرکاء جلوس نے کتبے اور بینر اٹھا رکھے تھے۔ اس موقع پر فرانس کا پرچم نذر آتش کیا گیا۔ کامونکے، سادھوکے، تتلے عالی سے نامہ نگاران کے مطابق خاکوں کے خلاف جامع مسجد انوار مدینہ سادھوکے سے لیکر گونا عور چوک تک ریلی نکالی گئی۔ تتلے عالی کے نواحی گائوں گھمن والہ سے جامع مسجد نور کے امام اعجاز احمد کی زیرقیادت ایک بڑا جلوس نکالا گیا۔ غلہ منڈی کامونکے سے دو احتجاجی جلوس نکالے گئے، واہنڈو میں ولید ٹائون سے نکالی گئی۔ ایمن آباد سے نامہ نگار کے مطابق ایمن آباد اور موڑ ایمن آباد میں نماز جمعہ کے بعد احتجاجی ریلیاں اور جلوس نکالے گئے۔ شرقپور شریف سے نامہ نگار کے مطابق شرقپور شریف اور گردونواح کے مختلف تنظیموں نے علیحدہ علیحدہ ٹولیوں کی شکل میں ریلیاں نکالیں جو چوک شیرربانی میں جمع ہو کر ایک بہت بڑی ریلی کی شکل اختیار کر گئی جس میں ہزاروں افراد نے بھرپور شرکت کی۔ کنگن پور سے نامہ نگار کے مطابق تحریک صراط مستقیم سٹی کنگن پور کے زیراہتمام ریلی نکالی گئی۔ سانگلا ہل سے نمائندہ نوائے وقت کے مطابق انجمن میلاد مصطفی، جماعت اہلسنت، سنی تحریک، سنی سپریم کونسل کے زیراہتمام میلاد چوک سے ریلی نکالی گئی۔ شرکاء نے گستاخانہ خاکوں کی شدید مذمت کی۔ نمائندگان کے مطابق صفدر آباد میں جماعۃ الدعوۃ کے زیراہتمام ریلی نکالی گئی۔ مانگٹانوالہ میں جماعت اہلسنت نے احتجاجی ریلی نکالی۔ گوجرانوالہ میں جماعت رضائے مصطفی پاکستان کے رہنما صاحبزادہ پیر محمد دائود رضوی کی زیرقیادت جامع مسجد زینت المساجد سے جلوس نکالا گیا جبکہ سنی تحریک، جماعت اہلسنت، سنی فورس، پاکستان سنی تحریک و دیگر جماعتوں نے بھی احتجاجی جلوس نکالے۔ حافظ آباد سے نمائندہ نوائے وقت کے مطابق چار مختلف احتجاجی ریلیاں نکالی گئیں۔ پہلی ریلی جماعت اسلامی کے زیراہتمام علی پور روڈ سے نکالی گئی۔دوسری ریلی جماعۃ الدعوۃ کے زیراہتمام کسوکی روڈ ضلعی امیر شیرافگن کی قیادت میں نکالی گئی۔ تیسری ریلی انجمن نوجوانان حافظ آباد کے زیراہتمام پریس کلب سے نکالی گئی۔ سنی تحریک کے زیراہتمام بھی توہین آمیز خاکوں کے خلاف درگاہ خطیب الاسلام کے باہر شیر ربانی چوک میں احتجاجی مظاہرہ کیا گیا۔ فیروزالا سے نامہ نگار کے مطابق اہلسنت و الجماعت شاہدرہ، تحفظ ناموس رسالت، دینی مذہبی، سماجی اور تاجر تنظیموں کے زیراہتمام شاہدرہ میں گستاخانہ خاکوں کی اشاعت کے خلاف بہت بڑی احتجاجی ریلی نکالی گئی۔ ریلی کے باعث چوک شاہدرہ پر ٹریفک کا نظام درہم برہم ہو کر رہ گیا۔ رائے ونڈ سے نامہ نگار کے مطابق جمعیت علماء اسلام رائے ونڈ کے زیراہتمام تحفظ ناموس رسالتؐ ریلی نکالی گئی جس میں شہر کی تمام مذہبی، سیاسی اور کاروباری تنظیموں کے نمائندوں نے شرکت کی۔</TEXT>
