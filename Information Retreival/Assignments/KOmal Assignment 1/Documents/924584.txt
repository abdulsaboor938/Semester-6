<DOCNO>924584</DOCNO>
<HL>دہشت گردیوں سے بھی زیادہ وحشت گردیاں ....گریبان …منوبھائی</HL>
<AUTHOR>روزنامہ جنگ</AUTHOR>
<DATELINE> Pakistan 2011-05-12 05:05:00+05</DATELINE>
<TEXT>اکیسویں صدی عیسوی کی دوسری دہائی کے پہلے ”یوم مادر“ (مدرز ڈے) پر انسانی حقوق کی پاسداری کرنے والے کچھ لوگ شاید یہ سوچ رہے ہوں گے کہ پاکستان کے عالمی تاثر کو سب سے زیادہ نقصان دہشت گردی سے پہنچا ہے یا مختاراں مائی کے ساتھ روا رکھے گئے جرگہ سے لے کر عدالت عظمیٰ کے انصاف تک نے پہنچایا ہے۔ یہ فیصلہ ابھی ہو نہیں پایا تھا کہ ضلع شکار پور کے علاقے پنوں عاقل کے قریب ایک جرگہ نے چار سال پرانے قتل کا فیصلہ سناتے ہوئے ملزم گھرانے کی بارہ بے قصور معصوم بچیاں مقتول گھرانے کے مردوں کے حوالے کر دینے کا حکم دے دیا۔ ہیومن رائٹس کمیشن آف پاکستان کی تازہ ترین سالانہ رپورٹ کے مطابق پاکستان کی عورتیں اور بچے خاص طور پر بچیاں سب سے زیادہ مظلوم طبقے سے تعلق رکھتی ہیں۔ عورتوں اور بچیوں کے معاملات میں ہم پاکستانیوں کا رویہ ، سلوک اور نظریہ سب سے زیادہ شرمناک ہے۔ تفصیلات میں جائیں تو کتابوں کی کتابیں لکھی جا سکتی ہیں، کبھی نہ ختم ہونے والی فلمیں تیار کی جا سکتی ہیں۔ موٹے موٹے تکلیف دہ حقائق یوں ہیں کہ پاکستان کا مردانہ معاشرہ اپنی زنانہ آبادی کے ساتھ دہشت گردوں سے زیادہ دہشت ناک سلوک کرتا ہے۔ بچیوں کو تعلیم کی سہولتوں اور ضرورتوں سے دور رکھنا ان کے مدرسوں کو تباہ کر دینے سے زیادہ قابل افسوس ہے۔ بلاشبہ 342 نشستوں والی قومی اسمبلی میں خواتین ارکان کا تناسب بائیس فیصد سے زیادہ ہے اور سینٹ میں خواتین ارکان سترہ فیصد ہیں۔ یہ پاکستان کا ایک مثبت سیاسی رخ ہے کہ قومی سیاست میں خواتین کا عمل دخل بڑھ رہا ہے لیکن دوسری جانب معاشرتی حالات کچھ ایسے ہیں کہ کمیشن رپورٹ کے مطابق سال 2010ء کے دوران پاکستان میں ایک ہزار سات سو نوے عورتیں قتل کی گئیں۔ ان میں سے کم از کم 452 عورتیں ان کے شوہروں کے ہاتھوں ماری گئیں، 225 عورتوں کو ان کے بھائیوں نے قتل کیا، اٹھاون عورتوں کو ان کے بیٹوں نے قتل کیا، پچاس کو ان کے والد صاحبان نے موت کے گھاٹ اتارا، 63 عورتوں کو ان کے سسرال والوں نے قتل کیا جبکہ 228 عورتوں کو ان کے دیگر قریبی رشتہ داروں نے موت کے گھاٹ اتارا۔ کم از کم 18 عورتوں کو غیرت کے نام پر بے آبرو کیا گیا اور آٹھ کو قتل کرنے سے پہلے اجتماعی طور پر بے آبرو (گینگ ریپ) کیا گیا۔غیرت کے نام پر قتل ہونے والی گیارہ خواتین عیسائی مذہب سے تعلق رکھتی تھیں اور چھ کا مذہب ہندو تھا۔ سال 2010ء کے دوران 719 خواتین نے خودکشی میں کامیابی حاصل کی جبکہ خودکشی کا ارتکاب کرنے والے 414 عورتوں کو بچا لیا گیا۔ انسانی حقوق کے کمیشن برائے پاکستان نے پاکستان کے چاروں صوبوں سے جمع ہونے والے کوائف سے حساب لگایا ہے کہ گزشتہ سال کے دوران کم از کم دو ہزار نو سو تین خواتین کی عصمت دری کی گئی گویا ہر روز آٹھ خواتین بے آبرو کی گئیں ان میں سے کم از کم 51 وارداتیں اجتماعی آبرو ریزی (گینگ ریپ) کی تھیں۔ خیبر پختونخواہ صوبے میں عورتوں کی عزت آبرو لوٹنے کے واقعات کی سرکاری طور پر تعداد معلوم نہیں کی جا سکی مگر پولیس تھانوں اور جمع ہونے والے اعداد و شمار کے مطابق گزشتہ سال سابق صوبہ سرحد میں باون عورتوں کی عزت لوٹی گئی اور اتنی ہی عورتوں کو اغوا کیا گیا۔ سندھ کے صوبہ میں گزشتہ سال 239 خواتین کی عزت لوٹی گئی ، پچاس وارداتیں عصمت دری کی تھیں۔ بلوچستان میں کاروکاری کے تحت 161 قتل ہوئے۔ بلوچستان پولیس کا کہنا ہے کہ گزشتہ سال ان کے صوبے میں 32 خواتین کی عزت لوٹی گئی۔ اجتماعی زیادتی کا ایک کیس درج ہوا۔ پنجاب میں کاروکاری یا سیاہ کاری کے 23 مقدمات درج ہوئے، عورتوں کی عزت لوٹنے کی دو ہزار پانچ سو 81 وارداتیں رجسٹر ہوئیں۔ یہ اعداد و شمار اصل وارداتوں کا ایک سوواں حصہ نہیں ہو سکتے کیونکہ عزت لوٹنے کی رپورٹ درج کرنے کے لئے انسانی حقوق کے کمیشن جتنے بڑے ادارے اور مختاراں مائی جتنے حوصلے ، ہمت اور جرأت کی ضرورت ہوتی ہے اوران وارداتوں میں ظلم کا نشانہ بننے والی خواتین کو مستقبل میں بھی ظلم ہی ظلم دکھائی دیتے ہیں۔ سندھ ہائی کورٹ کے مطابق جرگے کا نظام زمینداروں اور جاگیرداروں کے ظلم و ستم کو قانونی مدد دینے کے لئے استعمال کیا جا رہا ہے۔ خاص طور پر کاروبار، دیت اور ونی کے معاملات میں جرگوں کا کردار بہت ہی زیادہ ظالمانہ ہے۔ سندھ ہائیکورٹ نے جرگوں پر پابندی عائد کر دی ہے۔ جرگوں پر عائد اس پابندی کے خلاف وہ لوگ بھی صدائے احتجاج بلند کرنے پر اکسائے جاتے ہیں جو ”ریمنڈ ڈیوس“ کے معاملے میں بھی صدائے احتجاج بلند کرتے ہیں۔ کمیشن کی رپورٹ میں بتایا گیا ہے کہ گزشتہ سال ستمبر میں بھی شکار پور کے ایک گاؤں میں جرگہ منعقد کیا گیا جس نے حکم دیا کہ جتوئی قبیلے کی دو معصوم بچیاں ایک دوسرے قبیلے کے مردوں کے حوالے کر دی جائیں تاکہ ”کاروکاری“ کے مقدمے کا فیصلہ ہو جائے۔ سندھ ہائیکورٹ کے واضح احکام کے باوصف جرگے کے اس فیصلے پر عمل کیا گیا۔ ان بچیوں کا قصور صرف یہ تھا کہ وہ اس قبیلے سے تعلق رکھتی تھیں جس کے ایک مرد پر الزام تھا کہ اس نے ایک دوسرے قبیلے کے مرد کی دو بیویوں سے ناجائز تعلقات قائم کر لئے تھے۔ سب سے زیادہ انسانیت سوز جرائم چھوٹے نابالغ بچوں کے ساتھ جنسی جرائم ہیں جن کو عرف عام میں درندگی کی وارداتیں کہا جاتا ہے جبکہ درندے اس قسم کی کوئی حرکت نہیں کرتے۔ درندے اپنی تمام تر درندگی کے باوجود قدرت (نیچر) کے خلاف نہیں جاتے۔ کبھی کسی درندے نے نابالغ درندے کے ساتھ جنسی تعلقات قائم کرنے کی ”درندگی“ کا مظاہرہ نہیں کیا۔ انسانی حقوق کے سالانہ جائزوں میں اس نوعیت کی انسانیت سوز ”درندگی “ کو زیر بحث لانے سے اکثر گریز کیا جاتا ہے۔ بلاشبہ یہ دہشت گردیوں سے بھی زیادہ وحشت گردیوں کی ذیل میں آتے ہیں۔ گلیوں، بازاروں اور گھروں سے سنائی دینے والی گالیوں کی غلاظت بھی وحشت گردیوں میں شمار کی جا سکتی ہے جن میں عورتوں اور بچیوں کو سب سے زیادہ استعمال کیا جاتا ہے۔ ضرورت اس امر کی ہے کہ ان گالیوں کو ماحول کی سب سے زیادہ خطرناک کثافت قرار دیا جائے۔</TEXT>
