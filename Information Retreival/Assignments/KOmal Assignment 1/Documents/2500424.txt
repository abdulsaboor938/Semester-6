<DOCNO>2500424</DOCNO>
<HL>ملک بھر کی صحافتی تنظیموں کی جانب سے باجوڑ ایجنسی میں قتل ہونے والے مقامی صحافی محمد ابراہیم کے قتل کی مذمت ، قبائلی علاقوں میں کام کرنے والے صحافیوں کو تحفظ فراہم کرنے کا مطالبہ ۔ احتجاجی مظاہرے اور ریلیاں</HL>
<AUTHOR>اردو پوائنٹ</AUTHOR>
<DATELINE> Pakistan 2008-05-23 14:26:12+05</DATELINE>
<TEXT>اسلام آباد(اُردو پوائنٹ اخبار تازہ ترین۔23مئی۔2008ء) ملک بھر کی صحافتی تنظیموں نے باجوڑ ایجنسی میں قتل کئے جانے والے نجی ٹیلیویڑن کے نمائندے محمد ابراہیم کے قتل کی شدید الفاظ میں مذمت کی ہے ۔ ۔ () باجوڑایجنسی کے پولیٹیکل ایجنٹ شفیراللہ خان نے باجوڑ پریس کلب میں ہونے والے اجلاس میں صحافی محمد ابراہیم کے قتل پر لواحقین سے تعزیت کی اور پسماندگان کیلئے ایک لاکھ روپے امداد اور پانچ ہزار روپے ماہانہ وظیفے کا اعلان کیا۔ پشاور پریس کلب اور خیبریونین آف جرنلسٹس نے احتجاجی مظاہرہ کیا اور ریلی نکالی ۔ نوابشاہ میں صحافی کے قتل کیخلاف پریس کلب کے سامنے احتجاجی مظاہرہ ہوا۔ چاغی جعفرآباد اور ڈیرہ مراد جمالی میں بھی احتجاجی مظاہرے ہو ئے ۔کراچی یونین آف جرنلسٹس نے بھی باجوڑ میں مقامی صحافی ابراہیم خان کے قتل کی مذمت کی ہے ۔</TEXT>
