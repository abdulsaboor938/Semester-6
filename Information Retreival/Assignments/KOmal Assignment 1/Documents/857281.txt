<DOCNO>857281</DOCNO>
<HL>بھارت میں پھانسی کی سزا دینے میں 81 فیصد اضافہ</HL>
<AUTHOR>Dawn News</AUTHOR>
<DATELINE> Pakistan 2017-04-11 20:08:56+05</DATELINE>
<TEXT>نئی دہلی: انسانی حقوق کے حوالے سے سرگرم تنظیم ایمنسٹی انٹرنیشنل کی حالیہ رپورٹ کے مطابق بھارت میں سال 2016 میں پھانسی کی سزا دینے میں 81 فیصد اضافہ ہوا۔ رپورٹ کے مطابق ہندوستان میں 2015 کے مقابلے گزشتہ برس زیادہ پھانسی کی سزائیں دی گئیں۔ ہندوستان ٹائمز میں شائع ایمنسٹی انٹرنیشنل کی رپورٹ کے مطابق بھارت میں سال 2016 میں مجموعی طور پر 136 افراد کو سزائے موت سنائی گئی، جب کہ 2015 میں صرف 75 افراد کو پھانسی کی سزا دی گئی تھی۔ رپورٹ کے مطابق جن افراد کو پھانسی کی سزا سنائی گئی، اس میں قتل کے مجرم بھی شامل تھے۔ رپورٹ میں بتایا گیا کہ 2016 میں پھانسی کی سزا سنانے میں تقریبا دگنا اضافہ ہوا، جس کی ایک وجہ ہائی جیکنگ کے مقدمات میں بھی سزائے موت کی اجازت دینا ہے۔ یہ بھی پڑھیں: '2016 میں پاکستان میں پھانسی کی شرح میں 73 فیصد کمی' اخبار کے مطابق رپورٹ میں بتایا گیا ہے کہ گزشتہ برس بھارت میں ایک بھی پھانسی کی سزا پر عملدرآمد نہیں کیا گیا، مگر سال کے اختتام پر 400 قیدیوں کو تختہ دار پر لٹکایا گیا۔ رپورٹ میں کہا گیا کہ بھارت دنیا کے ان چند ممالک میں سے ایک ہے، جہاں منشیات کی اسمگلنگ میں ملوث افراد کو پھانسی کی سزا کو نافذ کیا گیا۔ رپورٹ کے مطابق بھارت کے علاوہ، چین، انڈونیشیا، ایران، کوویت، لاؤس، ملائیشیا، سعودی عرب، سنگاپور، سری لنکا، تھائی لینڈ، متحدہ عرب امارات اور ویتنام میں بھی منشیات کی اسمگلنگ پر پھانسی کی سزا دی جاتی ہے۔ خیال رہے کہ ایمنسٹی انٹرنیشنل کی جانب سے یہ رپورٹ ہر سال جاری کی جاتی ہے، اس بار جاری کی گئی رپورٹ میں کہا گیا ہے کہ سال 2016 میں دنیا بھر میں پھانسی پر عملدرآمد میں کمی ہوئی۔ رپورٹ میں بتایا گیا کہ سال 2016 میں 23 ممالک میں 1023 افراد کو پھانسی دی گئی، جب کہ 2015 میں 25 ممالک میں 1634 افراد کو پھانسی دی گئی۔ رپورٹ کے مطابق 2016 سب سے زیادہ پھانسیاں دینے والے ممالک میں چین، ایران، سعودی عرب اور پاکستان شامل ہیں۔</TEXT>
