پی ایس او کی قومی ایئرلائن کو ایندھن کی فراہمی معطلی کے بعد بحال
کراچی: پی ایس او نے قومی ایئر لائن کو ایندھن کی فراہمی بند کردی، کراچی سے لاہور، اسلام آباد کی پروازوں کو ایندھن فراہم نہیں کیا گیا۔ تفصیلات کے مطابق پی آئی اے کی جانب سے 7 دن میں پی ایس او کو ادائیگی نہ کرنے پر پی ایس او نے قومی ایئرلائن کو ایندھن کی فراہمی بند کردی ہے۔ ذرائع پی ایس او کے مطابق پی آئی اے کو جزوی طور پر ایندھن کی فراہمی روکی گئی ہے، واجبات ادا نہ کیے گئے تو دوسری جگہوں پر بھی فیول کی فراہمی بند کردیں گے۔ پی ایس او کے مطابق پی آئی اے کے واجبات 17 ارب روپے سے بھی تجاوز کر گئے ہیں، پی آئی اے نے 6 دن سے روزانہ کی بنیاد پر واجبات ادا نہیں کیے ہیں۔ بعدازاں پی ایس او نے پی آئی اے حکام کی یقین دہانی کے بعد فیول کی فراہمی بحال کردی، ترجمان پی ایس او کے مطابق یہ سہولت کل دوپہر ایک بجے تک فراہم کی گئی ہے، کل ایک بجے تک رواں ہفتے کی ادائیگی نہ ہوئی تو فیول فراہمی بند کردیں گے۔ مزید پڑھیں: واجبات کی عدم ادائیگی: پی ایس او کا پی آئی اے کو ایندھن دینے سے انکار واضح رہے کہ اس سے قبل بھی واجبات کی عدم ادائیگی پر پی ایس او کی جانب سے پی آئی اے کو ایندھن کی فراہمی بند کی جاچکی ہے، جسے مذاکرات کے بعد بحال کردیا گیا تھا۔ comments
