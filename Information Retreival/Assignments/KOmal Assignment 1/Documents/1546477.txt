<DOCNO>1546477</DOCNO>
<HL>سگریٹ نوش پیسہ خرچ کر کے اپنے لئے بیماریاں خریدتا ہے</HL>
<AUTHOR>نوائے وقت</AUTHOR>
<DATELINE> Pakistan 2018-06-01 06:50:26+05</DATELINE>
<TEXT>ملتان (توقیر بخاری سے) تمباکو نوشی کا عالمی دن گزشتہ روز گزر گیا مگر پبلک مقامات پر سگریٹ نوشی کو نہ روکا جا سکا‘ پارکوں‘ ریلوے اسٹیشن‘ بس اسٹینڈز‘ ہسپتالوں کی کنٹینوں سمیت دیگر پبلک مقامات پر سگریٹ نوشی جاری رہی اور لوگ بشمول نوجوان سگریٹ نوشی کرتے رہے حکومت کی طرف سے بھی سگریٹ نوشی کے خاتمہ کے لئے کبھی کوئی آگاہی مہم شروع نہیں کی گئی ہے نہ ہی اس کے نقصانات بارے حکومت کی طرف سے کوئی پیش رفت ہوئی ہے سگریٹ پر ٹیکس تو لگائے گئے مگر سگریٹ نوشوں پر کوئی اثر نہیں ہوا ۔ کیمیکل نکوٹین جب سگریٹ کے ذریعے انسان کے اندر جاتا ہے تو یہ نکوٹین دماغ کے اعصاب تک پہنچ جاتی ہے اس کے اثر سے انسانی دماغ ڈوپامائن نام کا ہارمون خارج کرتا ہے ڈوپامائن دماغ میں خارج ہونے والا ایک ایسا کیمیائی مرکب ہے جو خوشی اور انعام حاصل کرنے کی خواہش پیدا کرتا ہے۔ سگریٹ پینے والا شخص ایک نشہ آور انسان کی طرح خود کو اس عادت کے آگے مجبور پاتا ہے وہ نہ صرف سگریٹ خریدنے پر اپنی آمدنی کا اچھا خاصا حصہ خرچ کرتا ہے بلکہ اپنے لئے کئی مضر بیماریاں بھی خرید لیتا ہے سگریٹ نوشی کرنے والے کبھی سگریٹ پینے کو سماجی رتبے کی علامت کے طور پر استعمال کرتے ہیں اور کبھی اسے سردرد ڈپریشن‘ غم روزگار اور غم عشق کے لئے ایک آزمودہ دوا کے نسخے کے طور پر بھی استعمال کرتے ہیں سگریٹ نوشی کرنے والوں کے پاس اس عادت سے چھٹکارہ نہ پانے کے لئے ہزار ہا تاویلیں ہوتی ہیں گزشتہ تین دھائیوں میں سگریٹ نوشوں کی تعداد 72 کروڑ سے بڑھ کر تقریباً 97 کروڑ ہو گئی ہے ایک تحقیقی رپورٹ کے مطابق کثرت سے تمباکو نوشی زیابیطس کے علاوہ تیرہ اقسام کے کینسر کا سبب بن سکتی ہے جو افراد سگریٹ نوشی نہیں کرتے لیکن اس کے دھوئیں میں سانس لیتے ہیں ۔ ان میں دل کے دورے کا خطرہ بڑھ جاتا ہے اس سے صرف پھیپھڑوں کا کینسر ہی نہیں بلکہ اندھا پن جگر اور بڑی آنت کے کینسر جیسی بیماریاں بھی ہو سکتی ہیں۔ خواتین میں سگریٹ نوشی کے اثرات سے نوزائیدہ بچوں میں پیدائشی کٹے ہونٹ‘ حمل کے دوران پیچیدگیوں کا پیدا ہونا‘ جوڑوں کا درد اور جسم کے دفاعی صلاحیت میں کمی ہو جاتی ہے نوجوان زیادہ نکوٹین والے سگریٹ مختلف ذائقوں والے سگار اور شیشہ پینے لگے ہیں سگریٹ نوشی کے سبب شریانیں سکڑ جاتی ہیں اور خون میں آکسیجن مناسب مقدار میں جذب نہیں ہوتی خون گاڑھا ہو جاتا ہے جس سے اس کے جمنے کا خطرہ بھی بڑھ جاتا ہے اس سے دل کی دھڑکن بھی بے ربط ہو جاتی ہے بلڈپریشر اور کولیسٹرول کی مقدار بھی بڑھ جاتی ہے اس سے دل کی بیماریاں لاحق ہونے کا خطرہ کئی گنا بڑھ جاتا ہے۔</TEXT>
