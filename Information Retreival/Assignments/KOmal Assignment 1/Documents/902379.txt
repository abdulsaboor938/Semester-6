<DOCNO>902379</DOCNO>
<HL>سزائے موت پر عملدرآمد۔</HL>
<AUTHOR>روزنامہ جنگ</AUTHOR>
<DATELINE> Pakistan 2015-09-02 05:09:00+05</DATELINE>
<TEXT>’’سپریم کورٹ کی جانب سے فوجی عدالتوں کو آئینی اور جائز قرار دیئے جانے کے بعد گزشتہ دنوں آرمی پبلک اسکول پر حملے میں ملوث 7 دہشت گردوں کو فوجی عدالت کی جانب سے سزائے موت سنائی گئی۔ سزا پانے والے دہشت گردوں میں 6دہشت گرد آرمی پبلک اسکول پر حملے میں ملوث تھے جبکہ ایک دہشت گرد کراچی میں صفورا چورنگی پر رینجرز اہلکاروں کے قتل میں ملوث تھا۔ ان تمام دہشت گردوں کی سزائوں کی توثیق آرمی چیف جنرل راحیل شریف نے کردی ہے۔‘‘یہ خبر ہر پاکستانی کیلئے باعث مسرت تھی۔ اطلاعات کے مطابق سزا دینے سے قبل تمام قانونی تقاضے پورے کئے گئے جبکہ ملزمان کو قانونی معاونت بھی فراہم کی گئی۔ یاد رہے کہ 16 دسمبر 2014ء کو آرمی پبلک اسکول پشاور پر کالعدم تحریک طالبان پاکستان (TTP) کے دہشت گردوں نے حملہ کیا تھا جس کے نتیجے میں ڈیڑھ سو سے زائد افراد جاں بحق ہوگئے تھے جن میں اکثریت بچوں کی تھی۔ پشاور میں پیش آنے والے لرزہ خیز سانحہ نے قوم کو یکجا کردیا تھا جس کے بعد آرمی چیف جنرل راحیل شریف نے طالبان کے خلاف نہ صرف آپریشن ’’ضرب عضب‘‘ کا آغاز کیا بلکہ پھانسی پر عائد عارضی پابندی ختم کرنے کیلئے حکومت پر زور دیا۔ اس سے قبل پیپلزپارٹی اور (ن) لیگ کے دور میں دہشت گردوں کی دھمکیوں اور پھانسی دیئے جانے پر سخت ردعمل کے خطرے کے پیش نظر پھانسی پر حکومت نے عارضی پابندی عائد کر رکھی تھی جس سے دہشت گردوں کی حوصلہ افزائی ہورہی تھی جبکہ سزائے موت پر پابندی کے حق میں یہ دلیل بھی دی جارہی تھی کہ سزائے موت پر عائد پابندی یورپی یونین کے جی ایس پی اسٹیٹس سے منسلک ہے جس کے تحت پاکستان کو یورپی یونین میں تجارتی مراعات حاصل ہیں مگر قانونی ماہرین کے مطابق جی ایس پی اسٹیٹس دہشت گردوں کو پھانسی کی سزا دینے سے نہیں روکتا۔ پھانسی پر عائد پابندی کے خاتمے کا تمام تر سہرا آرمی چیف جنرل راحیل شریف کے سر جاتا ہے۔ پابندی کے خاتمے کے بعد سے اب تک 200 سے زائد دہشت گردوں کو تختہ دار پر لٹکایا جاچکا ہے جن میں سب سے زیادہ پھانسیاں صوبہ پنجاب میں دی گئیں جن کی تعداد 170 سے زائد ہے۔ پھانسی کی سزا پانے والوں میںایک بچے کے قتل میں ملوث مجرم شفقت حسین بھی شامل تھا جس نے اپنی کم عمری کا بہانہ بناکر اور غیر ملکی این جی اوز کا سہارا لے کر پھانسی سے بچنے کی آخری وقت تک کوششیں کیں۔ شفقت حسین کا معاملہ اٹھانے میں برطانوی نشریاتی ادارہ پیش پیش رہا جس کے بعد کچھ غیر ملکی این جی اوز نے واویلا شروع کردیا کہ پاکستان میں بچوں کو پھانسی کی سزادی جارہی ہے۔ غیر ملکی این جی اوز نے پاکستان کو بدنام کرنے کیلئے سوشل میڈیا پر مجرم شفقت حسین کی بچپن کی تصاویر جاری کیں جس میں اس کی عمر 13 سال بتائی گئی جبکہ مجرم کا جعلی برتھ سرٹیفکیٹ بھی بنوایا گیا جس میں اس کی تاریخ پیدائش یکم اکتوبر 1991ء لکھوائی گئی مگر حکومت نے کسی بیرونی دبائو میں آئے بغیر قانونی تقاضے پورے کئے اور مجرم شفقت حسین کو منطقی انجام تک پہنچایا جو حکومت کا قابل تحسین اقدام ہے۔ایک اندازے کے مطابق پاکستان کی مختلف جیلوں میں سزائے موت پانے والے قیدیوں کی تعداد تقریباً 8 ہزار ہے جن میں سے تقریباً 6 ہزار پنجاب کی مختلف جیلوں میں تختہ دار پر لٹکائے جانے کے منتظر ہیں جبکہ باقی ماندہ قیدی سندھ، خیبرپختونخوا، بلوچستان اور گلگت بلتستان میں پھانسی کے منتظر ہیں۔ سزائے موت پر عملدرآمد کے بعد مجرموں کو تختہ دار پر لٹکانے والے جلاد بھی کافی مصروف ہوگئے ہیں جو کئی سالوں سے ہاتھ پر ہاتھ دھرے بیٹھے تھے۔ صوبہ پنجاب جہاں سزائے موت کے سب سے زیادہ قیدی پھانسی کے منتظر ہیں، کی حکومت نے پھانسی کے عمل میں تیزی لانے کیلئے حال ہی میں مزید دو جلاد بھرتی کئے ہیں جو صوبے کی مختلف جیلوں میں جاکر مجرموں کو تختہ دار پر لٹکارہے ہیں۔ سرکاری امور کی انجام دہی کیلئے یہ جلاد بعض اوقات سینکڑوں کلومیٹر دور کا سفر طے کرکے مختلف جیلوں کے پھانسی گھاٹ پہنچتے ہیں اور مجرموں کو تختہ دار پر لٹکاتے ہیں۔ مجرموں کو پھانسی دینے کے طریقہ کار کے بارے میں ایسی اطلاعات ہیں کہ مجرم کو سزائے موت دینے سے ایک روز قبل اُس کا جرم اور سزا پڑھ کر سنایا جاتا ہے۔ مجرم کو بتایا جاتا ہے کہ اس کی تمام اپیلیں خارج ہوچکی ہیں جبکہ صدر مملکت نے رحم کی اپیل بھی مسترد کردی ہے اور علی الصبح اسے پھانسی پر لٹکا دیا جائے گا جس کے بعد مجرم کی آخری خواہش معلوم کرکے اس کی ملاقات اہل خانہ سے کروائی جاتی ہے۔ پھانسی سے ایک دن قبل مجرم کا وزن کیا جاتا ہے اور وزن کے مطابق گلے کا پھندا تیار کیا جاتا ہے۔ پھانسی کی رات اکثرمجرم رات بھر عبادت میں گزارتے ہیں اور اللہ سے اپنے گناہوں کی معافی مانگتے ہیں ۔ پھانسی کے وقت مجرم کو سیاہ کپڑے پہنائے جاتے ہیں۔ کچھ مجرم خود چل کر تختہ دار تک آتے ہیں جبکہ بیشتر کے پیر جواب دے جاتے ہیں جنہیں سہارا دے کر تختہ دار تک لایا جاتا ہے۔ تختہ دار پر چڑھاتے وقت چہرے پر سیاہ نقاب ڈال دیا جاتا ہے اور گلے میں پھندا ڈالنے کے بعد مجرم کے پیروں تلے تختہ کھینچ لیا جاتا ہے۔ قانون کے مطابق پھانسی ہونے کے بعد مجرم کو آدھے گھنٹے تک تختہ دار پر لٹکائے رکھا جاتا ہے اور وہاں موجود ڈاکٹر کی تصدیق کے بعد مجرم کو تختہ دار سے اتارا جاتا ہے۔ بعد ازاں لاش ورثاء کے حوالے کردی جاتی ہے۔ اطلاعات کے مطابق مجرم کو تختہ دار پر لٹکانے والے جلاد کی سرکاری تنخواہ تقریباً 15000 روپے مقرر ہے لیکن ہر پھانسی کے بعد جلاد کو 500 روپے اضافی معاوضہ ادا کیا جاتا ہے۔پیپلزپارٹی اور مسلم لیگ (ن) کے دور حکومت میں سزائے موت پر پابندی کی وجہ سے پاکستان کی مختلف جیلوں میں سزائے موت پانے والے ہزاروں قیدی پھانسی کے منتظر ہیں جبکہ فوجی عدالتوں کے قیام کے بعد ان کی تعداد میں اضافہ متوقع ہے۔ موجودہ حکومت کو چاہئے کہ وہ سزائے موت پر عملدرآمد میں تیزی لائے تاکہ دہشت گردوں کا جلد از جلد صفایا ہوسکے۔ کہیں ایسا نہ ہو کہ مستقبل میں کوئی حکومت دہشت گردوں کے خوف سے سزائے موت پر دوبارہ پابندی عائد کردے۔ ہمیں یہ بات یاد رکھنا چاہئے کہ دنیا میں وہی قومیں ترقی کرتی ہیں جو دہشت گردوں سے آہنی ہاتھوں سے نمٹتی ہیں جس کی حالیہ مثال سری لنکا میں تامل ٹائیگرز کے دہشت گردوں کا خاتمہ ہے جس میں سری لنکن حکومت کو پاک فوج کی مدد بھی حاصل رہی۔ ہماری مسلح افواج جب سری لنکا میں دہشت گردوں کا صفایا کرسکتی ہیں تو پاکستان کے دشمنوں سے نمٹنا بھی اچھی طرح جانتی ہیں۔ میں آرمی چیف جنرل راحیل شریف کو ایک بار پھر خراج تحسین پیش کرتا ہوں جنہوں نے دہشت گردوں سے سمجھوتہ کرنے کے بجائے ان سے آہنی ہاتھوں سے نمٹے اور ’’آپریشن ضرب عضب‘‘ کا آغاز کرکے نہ صرف دہشت گردوں کی کمر توڑ ڈالی بلکہ سزائے موت پر عملدرآمد کرواکر دہشت گردوں کے حوصلے پست کردیئے۔</TEXT>
