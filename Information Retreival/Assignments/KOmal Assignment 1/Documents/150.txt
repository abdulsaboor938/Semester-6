کسانوں کو جدید ٹیکنالوجی اور مالی تعاون کیلئے اقدامات کرینگے، وزیراعظم عمران خان
لاہور : وزیراعظم عمران خان نے کہا ہے کہ زرعی شعبے کی ترقی کیلئے کسانوں کو جدید ٹیکنالوجی کی فراہمی اور ان مالی معاونت کیلئے اقدامات کریں گے۔ یہ بات انہوں نے لاہور کے دورے کے موقع پر اجلاس سے خطاب کرتے ہوئے کیا۔ لاہور میں وزیراعظم عمران خان کی زیرصدارت زراعت سے متعلق اجلاس ہوا، اس موقع پر وزیراعظم کو گندم، چاول اور گنے کی فصلوں کی موجودہ صورتحال پر بریفنگ دی گئی۔ وزیر اعظم کو دی جانے والی بریفنگ میں بتایا گیا کہ زرعی شعبہ گزشتہ کئی دہائیوں سے جمود کا شکار ہے جس کی وجہ یہ ہے کہ ماضی میں زرعی پیداوار میں اضافے اور ٹیکنالوجی سے استفادے پر کم توجہ دی گئی۔ اجلاس سے خطاب کرتے ہوئے وزیراعظم عمران خان نے کہا کہ زرعی شعبے میں تحقیق کو یکسر نظرانداز کیا گیا، زرعی شعبے کی ترقی پی ٹی آئی حکومت کا اہم ترین ایجنڈہ ہے، زرعی شعبے کے زوال کو قلیل مدتی اقدامات سے بہتری میں تبدیل کیا جاسکتا ہے۔ وزیراعظم کا مزید کہنا تھا کہ طویل المدتی اقدامات پر فوری طور پر کام کرنے کی اشد ضرورت ہے، اس کے علاوہ کسانوں کو جدید ٹیکنالوجی اور مالی معاونت کی فراہمی بھی ضروری ہے۔ عمران خان نے کہا کہ پاکستان زرعی شعبے میں چین کے تجربات سے استفادہ کرسکتا ہے، زرعی شعبے میں تعاون کا فروغ میرے دورہ چین کا اہم ترین ایجنڈا ہوگا۔  comments
