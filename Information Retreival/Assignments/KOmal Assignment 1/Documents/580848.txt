<DOCNO>580848</DOCNO>
<HL>ایک سال کے دوران ملک میں 1786بچے بداخلاقی کا نشانہ بنے</HL>
<AUTHOR>روزنامہ پاکستان</AUTHOR>
<DATELINE> Pakistan 2015-08-11 03:42:34+05</DATELINE>
<TEXT>لاہور(شہباز اکمل جندران//انوسٹی گیشن سیل)پاکستان بھرکے دیہات معصوم بچوں کے لیے جہنم بننے لگے ۔ شہروں کی نسبت دیہاتوں میں بچوں سے بد اخلاقی کے واقعات میں روبروز اضافہ ہونے لگا۔گزشتہ ایک سال کے دوران ملک میں 17سو سے زائد بچوں سے بد اخلاقی کی گئی۔ان میں 33فیصد واقعات شہروں میں اور 67فیصد دیہاتوں میں پیش آئے۔ البتہ اس عرصے کے دوران مجموعی طورپر پنجاب میں دو ہزار سے زائد ، سندھ میں8سو سے زائد ، خیبر پختونخواہ میں ڈیڑھ سو ، بلوچستان میں تین سو،90اسلام آباد میں، آزاد جموں و کشمیر میں 38،قبائلی علاقوں و گلگت بلتستان میں بچوں کے جنسی ، جسمانی اور اخلاقی استحصال کا ایک ایک واقعہ رپورٹ ہوا جبکہ رپورٹ نہ ہونے والے واقعات کی تعداد بھی کہیں زیادہ بتائی جاتی ہے۔معلوم ہواہے کہ پنجاب کے علاقے قصور میں اڑھائی سو سے زائد بچوں سے بداخلاقی کا سکینڈل سامنے آنے پرملکی و غیر ملکی میڈیا پر اسے خصوصی توجہ دی جارہی ہے۔ذرائع اور میڈیا رپورٹس کے مطابق پاکستان میں شہروں کی نسبت دیہاتوں میں بچوں سے بداخلاقی کے واقعات زیادہ پیش آتے ہیں۔ شہروں میں ان کی شرح 33فیصد جبکہ دیہاتوں میں یہ شرح 67فیصد بتائی جاتی ہے۔پاکستان میں بچوں کے حقوق کے تحفظ کے لیے ہیومن رائٹس، سپارک اور ساحل جیسی کئی تنظیمیں کام کرتی ہیں۔سپارک کے مطابق 2000سے 2013تک 13برسوں کے دوران ملک میں بچوں پر تشدد کے 70ہزار واقعات پیش آئے۔جبکہ گزشتہ ایک برس کے دوران صر ف بچوں پر جنسی حملے کے 17سو 86واقعات پیش آئے ۔ جن میں سے ایک ہزار ، ایک سو72واقعات کم عمر لڑکیوں سے اور چھ سو چودہ واقعات لڑکوں سے پیش آئے۔میڈیا ذرائع کے مطابق ان میں 12سو 25مقدمات لڑکیوں اور لڑکوں سے اجتماعی بد اخلاقی رپورٹ ہوئے۔اسی طرح دو سو اٹھاون میں لڑکوں اور لڑکیوں سے اجتماعی بداخلاقی کی مجرمانہ کوششیں رپورٹ ہوئیں۔ان میں ایک سو 42کیسوں میں بچوں کو بداخلاقی کے بعد قتل کیا گیا۔ذرائع کے مطابق زیادتی کا شکار ہونے والے بچوں میں 26فیصد کی عمریں 11تا 15سال تھیں، اسی طرح 8فیصد بچوں کی عمریں 6تا 10سال تھیں۔11فیصد بچوں کی عمریں 16تا 18سال تھیں۔جبکہ بداخلاقی کا شکار ہونے والے بعض بچے شیر خوار بھی تھے۔ایک رپورٹ کے مطابق گزشتہ ایک سال کے دوران 7سو 55بچوں کو اغوا کے بعد زیادتی کا نشانہ بنایا گیا۔جبکہ 3سو13لڑکیوں کو اورایک سو 47لڑکوں کو بداخلاقی کا نشانہ بنایا گیا۔ان میں سے ایک سو لڑکیوں اور 63لڑکوں کو اجتماعی بداخلاقی کا نشانہ بنایا گیا۔اہرین کے مطابق ملک کے دیہاتوں میں شہروں کی نسبت بچوں سے زیادتی کے واقعات زیادہ پیش آتے ہیں۔شہروں بچوں کی محدود نقل وحمل،اجنبیوں سے میل ملاقات میں اجتناب برتنے ،تعلیمی سرگرمیوں میں مصروف رہنے ، ملٹی میڈیا، سوشل میڈیا اور اپنے گردونواح میں پیش آنے والے واقعات کے حوالے سے شعور رکھنے کی وجہ سے ایسے واقعات شہروں میں دیہاتوں کی نسبت کم پیش آتے ہیں۔ذرائع کے مطابق گزشتہ ایک سال کے دوران ملک بھر میں بچوں سے جنسی ، جسمانی اور ذہنی استحصال کے 3ہزار 8واقعات رپورٹ ہوئے ۔ ان میں پنجاب میں 2ہزار54 ، سندھ میں8سو 75 ، خیبر پختونخواہ میں152 ، بلوچستان میں3سو،سلام آباد میں90، آزاد جموں و کشمیر میں 38،قبائلی علاقوں و گلگت بلتستان میں بچوں کے جنسی ، جسمانی اور اخلاقی استحصال کا ایک ایک واقع رپورٹ ہوا۔</TEXT>
