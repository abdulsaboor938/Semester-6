<DOCNO>1937999</DOCNO>
<HL>نیشنل ایکشن پلان، 2 برس میں 2533 دہشت گرد گرفتار، 726 عدالتوں سے بری</HL>
<AUTHOR>نوائے وقت</AUTHOR>
<DATELINE> Pakistan 2016-01-11 04:21:51+05</DATELINE>
<TEXT>اسلام آباد( خبر نگار خصوصی+آئی این پی) نیشنل ایکشن پلان کے تحت گلگت بلتستان فاٹا اور وفاقی دارالحکومت سمیت چاروں صوبوں میں دہشت گردوں کے خلاف کی گئی کارروائیوں کے تحت 2برس کے دوران کل 2533 دہشت گرد گرفتار کیے گئے۔ 726دہشت گردوں کو مختلف سطح پر عدالتوں سے بری کردیا گیا۔ رپورٹ کے مطابق سب سے زیادہ 1068دہشت گرد صوبہ خیبر پی کے سے گرفتارکئے گئے، سندھ سے 879، بلوچستان سے193، فاٹا سے206،جی بی سے72 ،پنجاب سے 55 اور اسلام آبادسے42دہشت گرد گرفتارکیے گئے۔ آزاد کشمیر واحد علاقہ ہے جہاں سے 2 برس کے دوران ایک بھی دہشت گرد گرفتار یا رہا نہیں ہوا۔ دریں اثناء ملک بھر میں گزشتہ4برس میںغیر قانونی طور پر رقوم کی بیرون ممالک منتقلی ( منی لانڈرنگ )کیخلاف کارروائی کر تے ہوئے ایف آئی اے، نیب اور ایف بی آر انٹی منی لانڈرنگ سیل نے 237مقدمات درج کئے اور 237ملوث ملزمان کو گرفتار کیا۔ 153مقدمات تاحال زیر تفتیش ہیں جبکہ 72مقدمات کے چالان مختلف عدالتوں میں پیش کئے گے اور جن میں سے صرف 12مقدمات کا فیصلہ ہو سکا اور 60مقدمات ابھی بھی عدالتوں میں زیر سماعت ہیں،منی لانڈرنگ کیخلاف سب سے زیادہ 165مقدمات گزشتہ سال 2015میں درج کئے گے ،درج مقدمات میں سے 115ابھی بھی زیر تفتیش ہیں جبکہ 50مقدمات کا چالان عدالتوں میں پیش کیا گیا۔</TEXT>
