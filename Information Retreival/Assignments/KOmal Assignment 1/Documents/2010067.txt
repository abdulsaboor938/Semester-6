<DOCNO>2010067</DOCNO>
<HL>ملتان میں قاتل کو پھانسی، 7 مجرموں کو آج، ایک کو کل تختہ دار پر لٹکایا جائیگا</HL>
<AUTHOR>نوائے وقت</AUTHOR>
<DATELINE> Pakistan 2015-03-25 07:12:52+05</DATELINE>
<TEXT>ملتان/ ساہیوال/ میانوالی/ فیصل آباد/ اسلام آباد (نمائندہ خصوصی +آن لائن+ نامہ نگاران+ نوائے وقت رپورٹ) سنٹرل جیل ملتان میں سزائے موت کے قیدی کو تختہ دار پر لٹکا دیا گیا۔ میانوالی میں 2، ساہیوال میں 2 اور سکھر میں 2 مجرموں کو آج جبکہ فیصل آباد میں ایک مجرم کو کل پھانسی دی جائے گی، اسلام آباد ہائیکورٹ نے دوہرے قتل کے مجرم کی سزائے موت پر عملدرآمد روک دیا۔ تفصیل کے مطابق ملتان میں سزائے موت کے قیدی نصراللہ کو سنٹرل جیل میں صبح ساڑھے 5 بجے تختہ دار پر لٹکا دیا گیا۔ مجرم نصراللہ نے 1994ء میں بھائی کے قتل کا بدلہ لینے کے لئے مظفرگڑھ کی عدالت میں پیشی پر آنے والے ملزم الطاف کو فائرنگ کر کے قتل کر دیا تھا۔ اس کی فائرنگ سے ایک پولیس اہلکار بھی زخمی ہو گیا تھا۔ ادھر سنٹرل جیل سکھر میں 2 قیدیوں کو آج بدھ کو پھانسی دی جائے گی۔ ذرائع کے مطابق عبدالرزاق چوہان نے 2001ء میں بچے کو قتل کیا تھا۔ جلال عرف جلیل موریجو نے 1997ء میں رشتے دار کو قتل کیا تھا۔ دونوں مجرموں سے لواحقین کی آخری ملاقات کرائی گئی۔ سنٹرل جیل ساہیوال میں قتل کے دومجرموںکو آج علی الصبح پھانسی ہو گی۔ اوکاڑہ ضلع کے رہائشی جعفر عرف کالی اور شہباز کو قتل کے دومختلف مقدمات میں سزائے موت ہو چکی تھی جن کے تین روز قبل ڈسٹرکٹ سیشن جج اوکاڑہ نے ڈیتھ وارنٹ جاری کر دیئے تھے، آج دونوں مجرموں کی آخری ملاقات ان کے والدین اور عزیز و رشتہ داروں سے کرائی گئی۔ جیل انتظامیہ نے پھانسی کے تمام انتظامات مکمل کرلئے ہیں اور انہیں علی الصبح ساڑھے پانچ بجے تختہ دار پر لٹکایا جائے گا۔ سزائے موت دو قیدیوں کو آج سنٹرل جیل میانوالی میں تختہ دار پر لٹکا دیا جائے گا۔ سنٹرل جیل میانوالی میںقید سزائے موت کے مجرموں میں حبدار شاہ سکنہ وانڈھا سیدنوالہ چھدرو ضلع میانوالی نے 8اکتوبر 2000ء کوغیرت کے نام پر اپنے دورشتہ داروں کو قتل کر دیا تھا جبکہ دوسرے مجرم محمد خان سکنہ چک نمبر 8-ML نے دیرینہ دشمنی پر 2001ء میں ایک شخص محمد نواز کو موت کی گھاٹ اتار دیا تھا۔ مذکورہ بالا دونوں مجرموں کی سزا پر عملدرآمد کیلئے ڈیتھ وارنٹ جیل حکام کو موصول ہوچکے ہیں اور ان پر عملدرآمد کیلئے تمام تر انتظامات مکمل کرلئے گئے ہیں، دونوں مجرموں کی ورثاء سے ان کی آخری ملاقات کروائی گئی۔ سنٹرل جیل فیصل آباد میں مقدمہ قتل کے ملزم کو کل 26 مارچ کو تختہ دار پر لٹکایا جائے گا۔ جیل حکام کو ڈیتھ وارنٹ وصول ہو گئے۔ ملزم افضل علی نے مئی 1995ء میں شیخوپورہ میں فائرنگ کر کے اپنے مخالف محمد سلیم کو قتل کیا تھا۔ گزشتہ روز شیخوپورہ کی مقامی عدالت کی جانب سے جاری کردہ ڈیتھ وارنٹ جیل حکام کو موصول ہو گئے ہیں۔ اسلام آباد ہائیکورٹ نے دہرے قتل میں سزائے موت پر عملدرآمد روک دیا۔ کوٹ لکھپت جیل کے قیدی ذوالفقار علی خان کو آج صبح ساڑھے 5 بجے پھانسی دی جانی تھی۔ قیدی کے وکیل نے مؤقف اختیار کیا ہے کہ انسداد دہشت گردی کی عدالت نے 1999ء میں سزائے موت سنائی۔ عدالتی حکم میں فائرنگ سکواڈ کے ذریعے سزا پر عملدرآمد کا کہا گیا تھا۔ پھاسنی کے ذریعے سزائے موت پر عملدرآمد عدالتی حکم کی خلاف ورزی ہے۔ اسلام آباد ہائیکورٹ نے اٹارنی جنرل اور ایڈووکیٹ جنرل اسلام آباد کو نوٹس دیا ہے اور 30 مارچ کو پیش ہونے کا حکم دیا ہے۔ بی بی سی کے مطابق دسمبر 2014ء سے سزائے موت پر سے پابندی اٹھائے جانے کے بعد اب تک پاکستان میں 50 سے زائد افراد کو تختہ دار پر لٹکایا جا چکا ہے۔ وہاڑی سے نامہ نگار کے مطابق سپرنٹنڈنٹ ڈسٹرکٹ جیل وہاڑی بشیر احمد خان یوسف زئی کے مطابق سیشن جج جہلم نے وہاڑی جیل میں قید سزائے موت کے قیدی منیر احمد سکنہ 15/WB گل والا ماچھیوال تحصیل و ضلع وہاڑی کی سزا پر عملدرآمد کا حکم دیدیا ہے۔ اس حکم کے مطابق قیدی منیر احمد کو کل 26 مارچ صبح ساڑھے 5 بجے وہاڑی جیل میں پھانسی دی جائیگی۔</TEXT>
