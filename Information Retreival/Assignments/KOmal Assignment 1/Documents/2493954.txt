<DOCNO>2493954</DOCNO>
<HL>ملک بھر میں وکلا کے ہفتہ سیاہ پرچم کے دوسرے روز بھی مظاہرے اور ریلیاں ۔۔ عدالتی امور کا بائیکاٹ۔ وکلا نئی پارلیمنٹ کو طاقتو ر دیکھنا چاہتے ہیں، اعتزاز احسن۔اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-03-10 19:46:33+05</DATELINE>
<TEXT>اسلام آباد(اُردو پوائنٹ اخبار تازہ ترین۔10مارچ۔2008ء) معزول ججوں کی بحالی کیلئے وکلا کی جانب سے ہفتہ سیاہ پرچم کا آج دوسرا روز ہے ۔اس حوالے سے لاہور سمیت ملک کی پچاس سے زائد بار ایسوسی ایشن سے سپریم کورٹ بار کے صدر چوہدری اعتزاز احسن نے خطاب کیا ۔ انہوں نے کہا ہے کہ معزول چیف جسٹس افتخار چوہدری بہت جلد سپریم کورٹ میں رونق افروز ہوں گے ۔اور وکلا کی جدوجہد کامیابی سے ہم کنار ہو گی۔ ان کا کہنا تھا کہ وکلا نئی پارلیمنٹ کو طاقتو ر دیکھنا چاہتے ہیں ۔ انہوں نے کہا کہ نئی حکومت قوم کو وہ سہولتیں دوبارہ فراہم کرے جو سابق حکومت نے عوام سے چھینی تھیں ۔ ہفتہ سیاہ کے موقع پر ملک بھر کی عدالتوں پر سیاہ پرچم لہرائے گئے ہیں جبکہ وکلا نے عدالتی امور کا بائیکاٹ کیا ۔ پشاور میں وکلا نے ہائی کورٹ سے سرحد اسمبلی تک ریلی نکالی اور معزول ججز کے بحالی کے حق میں نعرے لگائے ۔ () کوئٹہ میں ڈسٹرکٹ کورٹ سے ریلی نکالی گئی جو شہر کے مختلف راستوں سے ہوتی ہوئی واپس اسی مقام پر اختتام پذیر ہوئی ۔ کوئٹہ سمیت ملک بھر کی کسی بھی عدالت میں کوئی وکیل مقدمات کی سماعت کے لئے پیش نہیں ہوا ۔جس کی وجہ سے سائلین کو شدید مشکلات کا سامنا کرنا پڑا ۔ ۔کراچی میں وکلاء نے سٹی کورٹ سے ایم اے جناح روڈ تک احتجاجی ریلی نکالی اور دھرنا دیا۔ اس سے پہلے سندھ ہائی کورٹ میں جنرل باڈی سے خطاب کرتے ہوئے جسٹس ریٹائرڈ رشید اے رضوی اور دیگر نے خطاب کیا ۔مقرریں کا کہنا تھا کہ پیپلزپارٹی اور مسلم لیگ کی جانب سے عدلیہ کی بحالی کا اعلامیہ خوش آئند ہے تاہم وکلاء کسی خوش فہمی کا شکار نہیں ۔ان کا کہنا تھا کہ ججز کی بحالی پر کوئی سودے بازی نہیں کی جائے گی ۔اسلام آباد میں بھی وکلاء نے ضلع کچہری میں سیاہ پرچم لہرا ئے اور علامتی بھوک ہڑتال کی ۔ ادھر پاکستان بار کونسل کے سابق وائس چیئر مین علی احمد کرد رہائی کے بعد پہلی مر تبہ کوئٹہ سے اسلام آباد پہنچ گئے ۔اس موقع پر وکلاء نے ان کا شاندار استقبال کیا ۔ علی احمد وکلاء کے ہمراہ معزول چیف جسٹس افتخار محمد چوہدری سے ملاقات کے لئے ججز کالونی میں ان کی رہائش گاہ جا ئیں گے ۔</TEXT>
