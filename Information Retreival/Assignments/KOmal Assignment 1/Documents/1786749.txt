<DOCNO>1786749</DOCNO>
<HL>سندھ میں جاری ترقیاتی کاموں کی رفتار اور معیار پر نظر رکھی جائے: مراد علی شاہ</HL>
<AUTHOR>نوائے وقت</AUTHOR>
<DATELINE> Pakistan 2017-04-30 03:01:04+05</DATELINE>
<TEXT>کراچی(وقائع نگار)وزیراعلیٰ سندھ سید مراد علی شاہ نے کہا ہے کہ سندھ حکومت 200ڈائلیسیز مشینیں خر ید رہی ہے جو کہ صوبہ بھر کے اسپتالوں کو انکی ضرورت کی بنیاد پر فراہم کی جائینگی۔یہ بات ہفتہ کو انہوں نے نیو سندھ سیکرٹریٹ میںسانگھڑ ، نو شہروفیروز، شہید بینظیر آباد، خیرپور ، گھوٹکی،سکھر اضلاع کی صوبائی سالانہ ترقیاتی پروگرام (اے ڈی پی )سے متعلق مختلف اجلاسوں کی صدارت کرتے ہوئے کہی۔اجلاس میں صوبائی وزراء ڈاکٹر سکندرمیندرو ، جام خان شورو ، امداد پتافی ، جام مہتاب ڈہر ، سینیٹر عاجز ڈھامراہ ، پیپلزپارٹی کی رکن قومی اسمبلی شازیہ مری ، ایم پی اے جام مدد علی ،ایم این اے اصغر علی شاہ، صوبائی وزراء میر ہزار خان بجارانی ، فیاض بٹ ، امداد پتافی ، ضیاء لنجار، ایم پی اے سید مراد شاہ ، سرفراز شاہ ، ستار راجپر،شہناز بیگم ۔ایم پی اے ڈاکٹر بہادر ڈہری ، غلام قادر چانڈیو ، فصیح شاہ ، سلیم رضا جیلانی ، طارق آرائیں،ایم این اے نواب وسان ، نفیسہ شاہ ، مہرین بھٹو ،ایم پی ایز منظور وسان ، نعیم کھرل ، سید فاضل شاہ،غزالہ سیال ، چیئرمین ضلع کونسل شہریار وسان،ایم این اے علی نواز خان مہر ، ایم پی ایز محمد بخش مہر، علی احمد پتافی ، علی نواز مہر ، چیئرمین ضلع کونسل حاجی خان مہر،سینیٹر اسلام الدین شیخ، ایم این اے نعمان شیخ، ایم این اے ثریا جتوئی، ایم این اے ڈاکٹر شازیہ صوبیہ، ایم پی ایز اویس قادر شاہ ، جام اکرام دھاریجو، سید ناصر شاہ ، مئیر سکھر ارسلان اسلام شیخ ، چیئرمین منصوبہ بندی و ترقیات محمد وسیم ، وزیراعلیٰ سندھ کے پرنسپل سیکرٹری سہیل راجپوت اور دیگر سیکرٹریز نے شرکت کی۔ وزیراعلیٰ سندھ نے کہاکہ سالانہ ترقیاتی اسکیموں کے حوالے سے اجلاس کرنے کا مقصد ترقیاتی کاموں کو اونر شپ دینا ہے۔ انہوں نے مزید کہاکہ آج میں سب کو خوش خبری دیتا ہوں کہ سندھ حکومت نے نوری آباد میں 100میگا واٹ کا پاور پلانٹ لگایا ہے ،جس کا ہم بہت جلد افتتاح کریں گے ،یہ ہماری پارٹی کی کامیابی ہے۔ انہوں نے کہاکہ سندھ کے عوام اور پاکستان کے عوام کی کامیابی ہے۔اجلاس میں ایم پی اے جام مدد علی کو سب نے پارٹی میں شمولیت پر خوش آمدید کیا۔انہوں نے کہاکہ ضلع سانگھڑ میں 10 مختلف محکموں کی 68اسکیمیں جاری ہیں ، ان اسکیموں کی مالیت 3386.247ملین روپے ہے ، جن میں سے 3671.433ملین روپے جاری ہو چکے ہیں جبکہ 2525.531 ملین روپے خرچ ہو چکے ہیں۔ وہ محکمے جنہوں نے اسکیمیں شروع کی ہیں ان میں محکمہ تعلیم کی 7، محکمہ صحت کی 1، محکمہ صنعت کی 1، محکمہ آبپاشی کی 10، محکمہ قانون کی 1، محکمہ بلدیات کی 9 (سڑکوں کی 8 اور صحت کی 1)،محکمہ پبلک ہیلتھ انجینئرنگ کی 14، محکمہ رورل ڈولیپمنٹ کی 4اور محکمہ ورکس کی 17اسکیمیں شامل ہیں۔ انہوں نے کہاکہ سندھ کی ترقی ہم سب کی ذمہ داری ہے ، اگر ہم جاری کاموں کی رفتار اور معیار پر نظر رکھیں گے تو اچھے کام ہو ں گے۔ اجلاس میں اس بات کو بھی اٹھایا گیا کہ یہاں متعدد فرٹیلائزر پلانٹس، تیل اور گیس کے فیلڈ موجود ہیں پر وفاقی حکومت ضلع کی سڑکوں کی تعمیر کے لئے کوئی مدد فراہم نہیں کر رہی ہے۔ سالانہ ترقیاتی پروگرام کے تحت تعمیر ہونے والی ضلع کی سڑکیں بھی فرٹیلائزر پلانٹس، تیل اور گیس کے فیلڈکی وجہ سے بھاری ٹریفک کی وجہ سے خستہ حالی کا شکار ہیں۔ نمائندوں نے وزیراعلیٰ سندھ سے ضلع میں سڑکوں کی تعمیر سے متعلق وفاق سے بات کرنے کے لئے زور دیا ۔دریں اثناء وزیراعلیٰ سندھ سید مراد علی شاہ نے یوم مئی کے موقعہ پر اپنے پیغام میں کہا ہے کہ یوم مئی کا دن عالمی طور پر مزدوروں کے حقوق کے تحفظ کے دن کے طور پر منایا جاتا ہے اور اس دن دنیا بھر میں مزدوروں اور محنت کشوں کے ساتھ اظہار یکجہتی کی جاتی ہے۔ پیپلز پارٹی کی حکومت نے مزدوروں کیلئے بہت سے عملی اقدامات اٹھائے ہیں۔ انہوں نے کہا کہ پیپلز پارٹی کی سابقہ وفاقی حکومت نےEOBI اور ورکرز ویلفیئر بورڈ کے قوانین میں ترامیم کرکے سندھ حکومت کے تحت لے آئے اور اب سندھ حکومت مزدوروں کی فلاح و بہبود، علاج و معالجے اور اْن کے بچوں کی تعلیم کے انتظامات بہتر بنارہے ہیں۔ انہوں نے کہا کہ ہم مزدوروں کے معیار زندگی اور بہتر کرنے کیلئے صرف نعرے بازی پر یقین نہیں رکھتے بلکہ عملی اقدام اٹھا رہے ہیں۔ انہوں نے کہا کہ ہم مزدوروں کے حقوق کی حفاظت بہتر انداز میں کرنا جانتے ہیں۔</TEXT>
