<DOCNO>417742</DOCNO>
<HL>ملازمت خواتین کا حق ہے؟</HL>
<AUTHOR>روزنامہ پاکستان</AUTHOR>
<DATELINE> Pakistan 2016-08-18 02:35:12+05</DATELINE>
<TEXT>یہ ایک عجیب وغریب بحث تھی جس میں معاشیات کے اصولوں اور معاشروں میں مادی ترقی کے جدید تقاضوں کو مدنظر رکھتے ہوئے کہا جا رہا تھا کہ کوئی بھی ریاست اس وقت تک ترقی نہیں کر سکتی جب تک اس کی نصف آبادی یعنی خواتین کام نہ کریں اور کام سے مراد واضح طور پر ملازمت ہے یا کاروبار ہے۔ دلیلیں دینے والے اعلیٰ تعلیم کے ساتھ ساتھ ملازمتوں میں خواتین کی کم تعداد کوخطرناک قرار دے رہے تھے، مگر جب انہوں نے یہ کہا کہ ملازمت یا روزگار کا حاصل کرنا ہر خاتون کا حق ہے تو میرا سوال تھا کہ یہ کسی خاتون کا حق ہے یا اس کا فرض ہے کہ وہ ملازمت کرے، اب اس کا جواب ہر کسی کے پاس الگ الگ تھا، میں نے کہا کہ دنیا میں سب سے بڑی ذمہ داری روزی روٹی کا حصول ہے اور اگر کوئی معاشرہ یا مذہب باپوں،بھائیوں ، شوہروں اور بیٹوں کی صورت میں مردوں کو عورتوں کی تمام ضروریات پوری کرنے کا حکم دیتا ہے تو اس سے بڑھ کر ان کے حق میں کیا بات ہو سکتی ہے۔ ہم ریاستی ترقی کے نام پر عورت پر وہ بوجھ لا درہے ہیں جس کے لئے اسے بنایا ہی نہیں گیا، ہم ایک فر ض کو اس کا حق بنا کے پیش کر رہے ہیں۔ ہم اتنے سیانے ہیں کہ ہم بلی کو مرچیں کھلانے کے لئے اس کی دم پر لگا رہے ہیں ، وہ گھومتی جا رہی ہے اور دم چاٹتی جا رہی ہے۔ میں ایک ، دو مرتبہ پہلے بھی بیان کر چکا کہ معاشرے کی اکائی گھر اور خاندان ہیں، جب ہم ا ن میں مردوں اور عورتوں کو گاڑی کے دو پہیوں کے طور پر لیتے ہیں تو یہ اسی طرح ہے کہ ایک پہیہ کما کر لاتا ہے اور یوں وہ گھر کے باہر کے معاملات چلاتا ہے اوردوسرا گھر کے اندر کے معاملات کو رواں رکھتا ہے، کیا یہ ظلم نہیں کہ کسی ایک کمزور قرار دئیے گئے پہئے کو دوسر ے کے مقابلے میں زیادہ بلکہ دوگنا چلایا جائے۔ دوسری اہم ترین گزارش یہ ہے کہ کسی بھی معاشرے میں عورتوں کے لئے کام کرنا ابھی تک محفوظ نہیں ہے۔ میں یقین کے ساتھ کہہ سکتا ہوں کہ عورت کسی بھی عہدے پر موجود ہو، اسے وہاں کے مرد کسی عہدیدار کی بجائے پہلے ایک عورت کے طور پر ہی لیتے ہیں۔ میری دلیل پر سخت قسم کا ردعمل سامنے آیا، ایک ترقی پسند دوست جذباتی ہوئے اور بولے، میں وہ شخص ہوں جو گلی میں پھرتے ہوئے کتوں کو قابو کرنے کی کوششوں کی بجائے گھروں سے نہ نکلنے کی صلاح دیتا ہوں،تابڑ توڑ قسم کے جوابی دلائل میں یہی نکتہ شامل تھا کہ میں اپنے معاشرے میں عورت کی عزت اور وقار کو یقینی بنانے او رمردوں کی گھٹیا سوچ کو تعلیم اور قوانین کے ذریعے قابو میں رکھنے کی بجائے انہیں گھروں میں بند رکھنے کی صلاح دے رہا ہوں۔اس پر میں ہنس دیا اور ان کے سامنے اس معاشرے کی ایک رپورٹ رکھ دی، جہاں تعلیم بھی سو فیصد ہے اور قوانین کی موجودگی ہی نہیں،بلکہ ان پر عملدرآمد کی شرح بھی مثالی ہے۔ برطانیہ میں ٹریڈ یونین کانگریس (ٹی یو سی) کی نئی تحقیق کے مطابق دفاتر میں کام کرنے والی نصف سے زیادہ خواتین کو جنسی طور پر ہراساں کیا جاتا ہے اور ان میں سے متعدد نے اس کی شکایت نہ کرنے کو تسلیم کیا ہے۔ ڈیڑھ ہزار خواتین پر کیے جانے والے سروے کے مطابق ایک تہائی خواتین کو ناپسندیدہ افعال کا نشانہ بنایا گیا جب کہ ایک چوتھائی کو ان کی مرضی کے بغیر چھوا گیا۔ ٹی یو سی کی سربراہ فرانسس او گریڈی کا کہنا ہے کہ ایسی متاثرہ خواتین کو شرمندگی کا سامنا کرنا پڑا اور وہ خوفزدہ بھی ہوئیں۔ اوگریڈی نے اسے ’’سکینڈل‘‘ قرار دیتے ہوئے کہا کہ محض چند خواتین نے محسوس کیا کہ ان کے مالکان اس مسئلے سے پوری طرح نمٹ رہے تھے۔ٹی یو سی کا کہنا ہے کہ دفتروں میں کام کرنے والی خواتین کو جنسی طور پر ہراساں کرنے کے کئی طریقے ہیں جن میں اپنے ساتھی کی سیکس لائف کے بارے میں غیر مناسب تبصرے اور مذاق کرنا، انہیں ان کی مرضی کے بغیر چھونا، گلے لگانا یا بوسہ لینا یا پھر سیکس کے لئے مطالبہ کرنا شامل ہیں۔سروے کے مطابق ان دس میں سے نو واقعات کے مرتکب مرد ہوتے ہیں جبکہ ہر پانچ میں سے ایک خاتون (17 فیصد) کا کہنا ہے کہ ان واقعات میں ان کے لائن منیجر ملوث ہوتے ہیں یا پھر وہ جو ان پر براہِ راست اختیار رکھتے ہیں۔جنسی طور پر ہراساں ہونے والی 79 فیصد خواتین کا کہنا ہے کہ انہوں نے اپنے آجر کو اس بارے میں آگاہ نہیں کیا۔28 فیصد خواتین کا کہنا ہے کہ انھوں نے اس خوف سے اس بات کی شکایت درج نہیں کروائی، کیونکہ ایسے کرنے سے دفتر میں ان کے کام کرنے پر اثر پڑے گا جبکہ 15 فیصد خواتین کے مطابق ان کے کیرئیر پر اثر پڑ سکتا ہے۔تقریباً 24 فیصد خواتین نے ان واقعات کی شکایت نہیں کی، کیونکہ ان کے خیال میں ایسے کرنے سے ان پر اعتبار نہیں کیا جائے گا یا پھر انھیں سنجیدہ نہیں لیا جائے گا جبکہ 20 فیصد خواتین کا کہنا ہے کہ ایسا کرنے سے انھیں شرمندگی ہو گی۔جنسی طور پر ہراساں ہونے والی خواتین میں تناسب کم عمر کی ملازمت پیشہ خواتین میں سب سے زیادہ ہے۔ سروے کے مطابق 18 سے 24 سال کی تقریباً دو تہائی (63 فیصد) خواتین کا کہنا ہے کہ انھیں دفاتر میں جنسی طور پر ہراساں کیا گیا مگر اس کا مطلب یہ ہرگز نہیں کہ کسی اچھے عہدے پر موجودا ور پختہ عمر کی خواتین سو فیصد محفوظ ہیں، ہاں، یہ ضرور تسلیم کیا جاسکتا ہے کہ ان کی طرف بڑھنے والے خطرات کی تعداد نوجوان انٹرن لڑکیوں کی نسبت نمایاں طور پر کم ہو سکتی ہے۔ میں نے اس رپورٹ کو پڑھنے کے بعدکہا، مرد وں کی فطرت پاکستان ہو یا یورپ، ہر جگہ ایک جیسی ہے۔ سوشل میڈیا پر ایک تصویر شیئر کی جاتی ہے جس میں کچھ باریش لوگوں کو برقعے میں جاتی ہوئی ایک عورت کو ہوس آمیز نگاہوں کے ساتھ گھورتے ہوئے دکھایا گیا ہے جبکہ مغرب کی ایک عورت اسکرٹ میں پھرتی ہے تو اسے گھورا نہیں جاتا۔ میرا کہنا یہ تھا کہ یہ صرف اور صرف معاشیات کے طلب و رسد کے قانون کی عملی تفسیر ہے، اسے آپ سماجی اور انسانی رویوں کی تشریح کے لئے استعمال نہیں کر سکتے اور ٹریڈ یونین کانگریس کی اس رپورٹ نے ثابت کردیا ہے کہ خواتین کتنے ہی تعلیم یافتہ یا قانون پسند معاشرے میں کیوں نہ ہوں، انہیں ہراساں کیا جاتا ہے مگر مردوں نے عورتوں پر کمائی فرض قرار دینے کے لئے ملازمتوں کو ان کا حق قرار دے دیا ہے جبکہ خواتین کا حق تو یہ ہے کہ مرد کما کر لائیں، ان کے ہاتھ پر مہینے بھر کا خرچ رکھیں اور اس کے بعد خواتین گھروں کو چلائیں، یہ گاڑی کے دو پہیوں کی بہترین تشریح ہوسکتی ہے۔ ہمارا ایک دوسرا المیہ یہ ہے کہ ہم گھروں میں خواتین کے کام کو کام کے درجے میں ہی نہیں رکھتے، ہاؤس وائف کی عمومی تشریح یہی ہوتی ہے کہ وہ فارغ ہے، حالانکہ جتنی لمبی اور سخت ڈیوٹی عورتوں کی ہوتی ہے ، وہ مردوں کی نہیں ہوتی، وہ گھر کے کام صرف آٹھ گھنٹے کرنے کی شرط عائد نہیں کر سکتیں، وہ جب اصل کام کے معاوضے کا مطالبہ نہیں کر سکتیں تو پھر روزانہ اضافی وقت یعنی اوور ٹائم اور چھٹوں پر کام کے معاوضے بارے تو سوچا بھی نہیں جا سکتا۔ ہم خواتین کے کام کو ان لوگوں کی نظر سے دیکھتے ہیں،جو خواتین سے زبردستی مشقت کے تصور کی حمایت کرتے ہیں ورنہ اگرکوئی ایسا سروے کیا جائے، جس میں کام کرنے والی خواتین سے پوچھا جائے کہ وہ ملازمت کرنا پسند کریں گی یا اپنے گھر میں رہتے ہوئے اپنی تمام ضروریات پوری کروانا تو یقینی طور پر کوئی مشکل پسند ہی خاتون ہی ملازمت کے آپشن کی طرف جائے گی۔ عورتوں کے احترام کے مذہبی اور معاشرتی بہترین تصورات کو سامنے رکھتے ہوئے واضح کرنے کی ضرورت ہے کہ ملازمت ان کا بنیادی حق نہیں،بلکہ باپ اور شوہر سمیت مردوں کی کمائی پر عورتوں کا حق ہے ۔ وہ مردوں سے اپنی خوراک اور لباس ہی نہیں،بلکہ تفریح اور آرائش کے لئے رقم کا مطالبہ کرتے ہوئے کسی قسم کی بھیک نہیں، بلکہ اپنا حق لے رہی ہوتی ہیں اور اگر اس کے باوجود جو خواتین اپنے گھر کی معاشی حالت کو بہتر بنانے اور اپنے شوہر کا ہاتھ بٹانے کے لئے کام کرتی ہیں وہ یقینی طور پر ایک ایسا فرض ادا کرتی ہیں جو اضافی ہے۔ وہ دوہرے خراج تحسین کی مستحق ہیں مگر المیہ یہ ہے کہ ہم مرد پاکستان اور بھارت سے لے کر امریکہ اور برطانیہ تک ان کے ساتھ وہی سلوک کرتے ہیں جوٹریڈ یونین کانگریس کی تحقیق میں بیان کیا گیا ہے۔ ایسے میں بچے ہوں یا عورتیں، ان کے لئے سب سے محفوظ پناہ گاہیں ان کے اپنے گھر ہی ہیں۔</TEXT>
