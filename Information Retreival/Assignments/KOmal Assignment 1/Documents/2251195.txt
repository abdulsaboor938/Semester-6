<DOCNO>2251195</DOCNO>
<HL>گستاخانہ فلم کے خلاف مظاہرے‘ ریلیاں جار‘ کراچی: امریکی قونصلیٹ پر پتھراﺅ‘ حیدر آباد میں بھی فائرنگ ‘2 جاں بحق</HL>
<AUTHOR>نوائے وقت</AUTHOR>
<DATELINE> Pakistan 2012-09-17 05:26:07+05</DATELINE>
<TEXT>لاہور + کراچی + فیصل آباد (خصوصی نامہ نگار + کرائم رپورٹر + نمائندگان + نیٹ نیوز) کراچی، حیدر آباد میں گستاخانہ فلم کے خلاف احتجاجی مظاہرہ کرنے والوں پر پولیس کی شیلنگ اور فائرنگ کے نتیجے میں 2 افراد جاں بحق 10 زخمی ہو گئے ایڈیشنل آئی جی کراچی اقبال مسعود نے دعویٰ کیا ہے کہ جھڑپ میں 45 پولیس اہلکار زخمی ہوئے 3 کی حالت تشویشناک ہے۔ جبکہ لاہور میں نکالی گئی ایم اے جناح روڈ میدان جنگ بنا رہا۔ تحفظ ناموس رسالت کی ریلی میں شریک ایک شخص جاں بحق ہو گیا۔ کراچی میں مجلس وحدت المسلمین کی ”لبیک یارسول اللہ“ ریلی کے شرکا نے امریکی قونصل خانہ پر پتھراﺅ کیا۔ مظاہرین نے پولیس پر بھی پتھراﺅ، مظاہرین نے ایم اے جناح روڈ پر دھرنا دیا۔ ایم اے جناح روڈ پر 3 پولیس موبائلوں اور ایک سی این جی پمپ کو آگ لگا دی گئی۔ امریکی قونصلیٹ کی جانب جانے والی مسلم لیگ ن کی ریلی پر شیلنگ اور فائرنگ میں 12 کارکن زخمی ہوئے کراچی میں جاں بحق نوجوان کا نام رضا نقوی ہے۔ کراچی میں مجلس وحدت المسلمین کی ریلی کے شرکاء اور پولیس میں شدید جھڑپ پولیس کی جانب سے مظاہرین پر لاٹھی چارج شیلنگ اور پانی کی بوچھاڑ کے ساتھ ہوائی فائرنگ کی جس سے ایک شخص جاں بحق اور 10 افراد زخمی ہوگئے۔ مظاہرین نے پتھراﺅ کیا اوایک پولیس چوکی کو آگ لگادی ۔ مظاہرین رکاوٹیں عبور کرکے امریکی قونصل خانے کے قریب پہنچنے میںکامیاب ہوگئے امریکہ کےخلاف نعرے لگاتے وقت نیوز کی گاڑ ی پر حملہ کرنے کے علاوہ میڈیا کی دیگر گاڑیوں کوبھی نقصان پہنچایا گیا۔پولیس کے ساتھ جھڑپ میں دس افرادزخمی متعدد کوپولیس نے حراست میں لے لیا۔ پولیس نے راستہ کو آہنی کنٹینرز سے بندکردیاگیا تھا اورپولیس کی بھار ی نفری کے علاوہ رینجرز کی اضافی نفری بھی تعینات کی گئی تھی لیکن اس کے باوجود ایم اے جناح روڈ سے نکالی جانے والی ریلی کے شرکاء نے اتوار کی شام ٹاور کے راستے مائی کلاچی روڈ پر امریکی قونصل خانے کی جانب پیش قدمی جاری رکھی اورجب ر ینجرز اورپولیس نے انہیں روکنے کی کوشش کی تو مظاہرین کی رینجرز اورپولیس کے ساتھ شدید جھڑپ ہوئی۔ مظاہرین نے کوریج کےلئے موقع پر موجود میڈیا کے نمائندے کو بھی نہیں بخشا اور نہ صرف وقت نیوز کی ڈی ایس این جی وین کے شیشے توڑ ڈالے بلکہ میڈیا کی دیگر گاڑیوں کوبھی نقصان پہنچایا ۔ مظاہرین نے آہنی رکاوٹیں بھی ہٹا ڈالیں اور ایک پولیس چوکیب کو آگ لگانے کے بعد تمام رکاوٹیں عبور کر کے امریکی قونصل خانے کے قریب پہنچ کر زبردست نعرے بازی کی اور امریکی جھنڈا اتار کر اپنا جھنڈا لہرا دیا تاہم بعد ازاں رینجرز اور پولیس مظاہرین کوپیچھے دھکیلنے میں کامیاب ہوگئی۔ مجلس وحدت مسلمین کے ترجمان کے مطابق ایک شخص جاں بحق ہوا ہے۔ پولیس کے ساتھ جھڑپ میں ریلی کے جو شرکاءزخمی ہوئے ان میںحسین ولد علی رضا‘ محمدزاہد‘ عباس ولد حیدر ‘ کومل‘ محمد ر ضا ولد معصوم‘ قیصر ولد محب ‘ فہیم ولد محمد امین اور احسان ولد مرتضیٰ شامل ہیں جنہیں ایدھی ایمبولینسوں کے ذریعے سول اسپتال پہنچایا گیااور طبی امداد فراہم کی گئی۔ امریکی قونصل خانے کے قریب سے منتشر کئے جانے والے مظاہرین نے بعد میں ایم اے جناح روڈ پر نمائش چورنگی کے قریب پہنچ کر احتجاج اور ہنگامہ آرائی کی اس موقع پر مشتعل مظاہرین نے گاڑیوں پر پتھراﺅ کیا اور کیپری سینما کے نزدیک دو پولیس موبائلوں کو بھی آگ لگادی پولیس غائب ہوگئی ہنگامہ آرائی پتھرا ﺅ اور جلاﺅ گھیراﺅں کی وجہ سے ایم اے جناح روڈ پر شدید بھگڈر مچی اور ٹریفک آمدورفت بھی معطل ہوگئی۔ ایم اے جناح روڈ پر ہنگامہ آرائی کے دوران مزار قائداعظم کے سامنے مشتعل افراد نے ایک پیٹرول پمپ کو بھی آگ لگانے کی کوشش کی تاہم قانون نافذ کرنے والے اداروں نے موقع پر پہنچ کر پیٹرول پمپ کو جلنے سے بچالیا البتہ ایک موٹر سائیکل کو نذر آتش کردیا گیا نمائش چورنگی کے قریب وقفہ وقفہ سے فائرنگ بھی ہوتی رہی۔ مزار قائد کے دوسری طرف شاہراہ قائدین پر مشتعل افراد نے ایک اور پولیس موبائل کو نذر آتش کردیا جبکہ دو پولیس اہلکاروں کو پکڑ کر ڈنڈوں سے مارا پیٹا جس کے نتیجے میں دونوں پولیس اہلکار شدید زخمی ہوگئے ۔بعد ازاں پولیس کی بھاری نفری موقع پر پہنچی اور دونوں زخمی پولیس اہلکار وں کو اسپتال پہنچایا جہاں ان کی حالت تشویشنا ک بتائی جاتی ہے نمائش چورنگی کے قریب ایک سی این جی پمپ میں بھی توڑ پھوڑ کی گئی ۔ سولجر بازار میں مشتعل افراد نے بس کو آگ لگا دی۔ پولیس کی ناقص حکمت عملی کے باع قابو پانے کیلئے 50 تھانوں کی موبائلز کو طلب کیا گیا تھا۔ حیدرآباد اور گردونواح میں توہین آمیز فلم کےخلاف کئی مقامات پر مشتعل نوجوانوں نے ہوائی فائرنگ کی جس کے نتیجے میں ایک شخص جاں بحق اور تین افراد زخمی ہوگئے، سڑکوں پرٹائر جلاکر ٹریفک کی آمدورفت معطل کردی دکانوں پر پتھرا¶ کیا، اچانک حیدرآباد کی مختلف علاقوں میں ہوائی فائرنگ کا سلسلہ شروع ہوگیا لوگوں میں خوف وہراس پھیل گیا اور کئی مقامات پر بھگدڑ مچ گئی ، تلک چاڑی پر گولی لگنے سے 38سالہ راہ گیر لالہ نامی شخص اور عامر مسیح شدید زخمی ہوگئے جن کو سول ہسپتال لے جایا گیا جہاں لالہ خان زخموں کی تاب نہ لاکر دم توڑ گیا میمن ہسپتال کے قریب ظفر نامی ایک شخص گولی لگنے سے زخمی ہوا ، کئی مقامات پر ہاتھوںمیں ڈنڈے اُٹھائے نوجوانوں نے دکانوں کے شٹروں پر بھی ڈنڈے برسائے اور ملعون امریکی پادری کےخلاف نعرے بازی کی، حیدرآباد ، لطیف آباد میں 100سے زائد مقامات پر مشتعل افراد نے ٹائر جلائے، ملعون پادری کے پتلے جلائے۔ مجلس وحدت المسلمین کے رہنما مولانا امین شہیدی نے مطالبہ کیا ہے کہ فائرنگ اور شیلنگ کا حکم دینے والے افسروں اور امریکی قونصل جنرل کے خلاف مقدمہ درج کیا جائے۔ واقعہ کے خلاف ملک بھر میں تین روز تک احتجاج کیا جائے گا۔ دھرنا جاری رہے گا ڈپٹی سیکرٹری جنرل کے بھائی کے سر پر گولی لگی۔ مجلس وحدت المسلمین نے پولیس کی فائرنگ سے کارکن جاں بحق ہونے پر ملک میں تین روزہ سوگ کا اعلان کر دیا ہے۔ اسلامی جمعیت طلبہ کراچی نے امریکی قونصل خانے کے گھیراﺅ کا اعلان کیا ہے۔ حیدر آباد شہر احتجاج کے باعث تحریر سکوائر بن گیا۔ مختلف سیاسی مذہی جماعتوں تنظیموں، یونین دکانداروں نے احتجاجی ریلیاں نکالیں۔ دیکھتے ہی دیکھتے پورا شہر بند ہو گیا۔ امریکہ اور اسرائیل کے پرچم نذر آتش کرنے کے ساتھ ساتھ ملعون ٹیری جونز کے پتلے جلائے گئے اوباما زرداری کے خلاف بھی نعرے بازی کی گئی۔ گستاخانہ فلم بنانے کے خلاف شہری گھروں سے نکل آئے اور اپنا کاروبار بند کر دیا۔ شہر کی گلیاں تحریر سکوائر کا منظر پیش کری رہی تھیں اسلامی جمعیت طلبہ، شباب ملی، سنی تحریک اور تحریک انصاف کی جانب سے بڑی بڑی ریلیاں نکالی گئیں۔ جس میں سینکڑوں افراد نے شرکت کی۔ کراچی میں امریکی قونصلیٹ کے ترجمان نے کہا ہے کہ قونصل کی حدود میں کوئی بھی داخل نہیں ہوا امریکی قونصل خانے کی طرف سے کوئی فائرنگ نہیں کی گئی۔ تمام مذاہب کا احترام کرتے ہیں مذہب میں تشدد کی گنجائش نہیں۔ وقت ٹی وی کے مطابق امریکی قونصلیٹ کے اطراف سے امریکی جھنڈا اتار کر لبیک یا حسینؓ کا جھنڈا لگا دیا۔ مشتعل مظاہرین نے پتھراﺅ کرکے متعدد گاڑیوں کے شیشے توڑ دئیے اور امریکی قونصلیٹ کے قریب پولیس چوکی کو آگ لگا دی۔ مظاہروں کے درمیان امریکی پرچم اور گستاخانہ فلم کے ڈائریکٹر کے پتلے نذر آتش کئے گئے مشتعل مظاہرین نے امریکی قونصل خانے کے اندر جانے کی بھی کوشش کی وحدت المسلمین کے مطابق ان کی ریلی پرامن تھی۔ لاہور میں جماعةالدعوة کی طرف سے گذشتہ روز چوک نیلا گنبد سے مسجد شہداءمال روڈ تک حرمت رسول مارچ کیا گیا جس میں لاہور اور اس کے گردونواح سے سکولز، کالجز، یونیورسٹیز کے ہزاروں طلباءسمیت وکلائ، تاجروں ، سول سوسائٹی اور تمامتر مکاتب فکر اور شعبہ ہائے زندگی سے تعلق رکھنے والے افراد کی بہت بڑی تعداد نے شرکت کی۔ شرکاءکی جانب سے امریکہ، اسرائیل اور بھارت کے خلاف سخت نعرے بازی کی گئی۔ نیلا گنبد سے مسجد شہداءتک گردونواح کے علاقے حرمت رسول پر جان بھی قربان ہے کے فلک شگاف نعروں سے گونج اٹھے۔ شرکاءنے ہاتھوں میں پلے کارڈز، کتبے اور بینرز اٹھا رکھے تھے جن پر گستاخان رسول کا ایک علاج الجہاد الجہاد، غلامی رسول میں موت بھی قبول ہے، گستاخان انبیاءکی شامت آئی، گستاخان رسول کے خلاف جنگ ‘جماعة الدعوة کے سنگ جیسی تحریریں درج تھیں۔ شرکاءکی اکثریت نے ہاتھوں میں کلمہ طیبہ والے پرچم بھی اٹھا رکھے تھے۔ حرمت رسول مارچ کی قیادت امیر جماعة الدعوة حافظ محمد سعید، حافظ عبدالرحمن مکی، مولانا امیر حمزہ، قاری محمد یعقوب شیخ، حافظ محمد مسعود، مولانا محمد حسنین صدیقی، محمد یحییٰ مجاہد، حافظ خالد ولید، مولانا رمضان منظور، مولانا ادریس فاروقی، علی عمران شاہین و دیگر نے کی۔ مذہبی و سیاسی جماعتوں کے قائدین، جید علماءکرام اور شیوخ الحدیث نے جماعة الدعوة کے حرمت رسول مارچ کے دوران متفقہ طور پر تحفظ حرمت رسول کی ملک گیر تحریک جاری رکھتے ہوئے تاریخ ساز لانگ مارچ کا اعلان کر دیا، جلد آل پارٹیز کانفرنس بلائی جائے گی جس میں صدر زرداری ، نواز شریف ، فضل الرحمن اور عمران خان سمیت سب کو دعوت دی جائے گی، اس بات کا مطالبہ کیا گیا کہ مسلم حکمران او آئی سی اور سلامتی کونسل کا اجلاس طلب کیا جائے، پورے ملک میں احتجاجی مظاہروں، ریلیوں اور حرمت رسول کانفرنسوں کا سلسلہ جاری رکھا جائے گا، امریکہ کا سفارتی اور اقتصادی بائیکاٹ کیا جائے اور اس سے کئے گئے تمام معاہدات ختم کئے جائیں۔ توہین آمیز امریکی فلم بنانے اور چلانے والوں کو پھانسی کے پھندے پر لٹکایا جائے، چوک نیلا گنبد سے مسجد شہداءمال روڈ تک کئے گئے حرمت رسول مارچ کے اختتام پر منعقدہ جلسہ عام سے امیر جماعة الدعوة پروفیسر حافظ محمد سعید ، اعجاز الحق ، حافظ عبدالرحمن مکی، ابتسام الٰہی ظہیر ، مولانا امیر حمزہ ، قاری زوار بہادر ، حافظ عبد الغفار روپڑی ، مولانا امجد خان ،قاری محمد یعقوب شیخ ، شیخ نعیم بادشاہ ، پیر سیف اللہ خالد ، حافظ محمد مسعود ، مولانا محمد حسنین صدیقی ، مولانا عاصم مخدوم ، حافظ طلحہ سعید ، مولانا رمضان منظور ، حافظ خالد ولید ، مولانا ادریس فاروقی ، علی عمران شاہین و دیگر نے خطاب کیا۔ اس موقع پر لاکھوں افراد نے دونوں ہاتھ اٹھا کر قربانیاں و شہادتیں پیش کرنے کا عزم کیا اور ملعون پادری ٹیزی جونز اور گستاخ فلم ساز کو مسلمانوں کے حوالے کرنے کامطالبہ کیا گیا۔ امیر جماعة الدعوة حافظ محمد سعید نے اپنے خطاب میں کہا کہ توہین آمیز امریکی فلم کے ڈائر یکٹر سے لیکر اسے بنانے اور چلانے والے ہر گستاخ کو پھانسی کے پھندے پر لٹکایا جائے ۔ اور عالمی سطح پر تمام انبیاءکی شان میں گستاخی کی سزا موت کا قانون پاس کیا جائے۔ پارلیمنٹ میں مذمتی قرار داد پاس کرنا انتہائی کمزور رد عمل ہے ہم اسے احتجاج نہیں سمجھتے۔ امریکہ کو صاف طور پر کہہ دینا چاہیے کہ جب تک گستاخان رسول کو پھانسی نہیں دی جاتی کوئی امریکی سفارتخانہ نہیں چلے گا۔ مسلمان ان شاءاللہ نہتے اور بے گناہ مسلمانوں کی شہادتوں اور ہندو فوج کی گستاخیوں کا انتقام لیں گے۔ تحفظ حرمت رسول کیلئے پاکستان بھر میں مظاہرے ، جلسے اور حرمت رسول کانفرنسیں منعقد کی جائیں گے ، ہم جلد آل پارٹیز کانفرنس بھی بلا رہے ہیں جس میں صدر زرداری ، نواز شریف ، فضل الرحمن اور عمران خان سمیت سب کو دعوت دیں گے، اعجاز الحق نے کہا کہ ملعون ٹیری جونز ، اوباما اور امریکی حکومت کی مذموم حرکتوں پر کوئی حیرانگی نہیں افسوس اس بات کا ہے کہ مسلم حکمرانوں کے پاس ہر قسم کے وسائل موجود ہیں لیکن ان کا قبلہ واشنگٹن کی طرف ہے۔ حافظ عبدالرحمن مکی نے کہا کہ پوپ ، پادری اور انکی حکومتیں سب ملکر منظم منصوبہ بندی کے تحت گستاخیاں کر رہے ہیں ، امت مسلمہ کو ایمانی غیرت کا مظاہرہ کرتے ہوئے شدید رد عمل ظاہر کرنا چاہئے۔ قاری زوار بہادر نے کہا کہ امریکہ عالمی جنگ چھیڑنے کی طرف جا رہا ہے۔ ملعون ٹیری جونز کو مسلمانوں کے حوالے کیا جائے، حافظ عبدالغفار روپڑی نے کہا کہ ناموس رسالت کے مسئلہ پر تمام مذہبی جماعتیں اور عوام متحد ہیں۔ حافظ ابتسام الٰہی ظہیر نے کہا کہ تاریخ گواہ ہے جتنے بھی گستاخ آئے سب قتل ہوئے ۔ امریکہ ہتھیاروں بحری بیڑوں سے مسلمانوں کو نہیں جھکا سکتا حرمت رسول پر کٹنا مسلمان اپنے لیے سعادت سمجھتا ہے حرمت رسول پر کوئی سمجھوتہ نہیں کریں گے۔ مولانا امیر حمزہ نے کہا کہ سام بسائل یہودی نے ٹیری جونز کے ساتھ فلم بنا کر گستاخی کا ارتکاب کیا۔ ہم نے توہین آمیز خاکوں کی اشاعت پر سات سال قبل یہاں سے ہی تحریک کا آغاز کیا تھا آج مصر ، لیبیا ، افغانستان و دیگر ممالک کے مسلمان ہمارے ساتھ کھڑے ہیں۔ مولانا امجد خان نے کہا کہ پورا پاکستان امریکہ میں بننے والی گستاخانہ فلم پرسراپا احتجاج ہے۔ حرمت رسول کا مسئلہ سب کا مشترکہ مسئلہ ہے۔ پیر سیف اللہ خالد نے کہا کہ حکومت امریکی سفیر واپس کرے جب تک گستاخوں کو کیفر کردار تک نہیں پہنچایا جاتا۔ شیخ نعیم بادشاہ نے کہا کہ مسلمانوں کے پاس سب سے قیمتی سرمایہ نبی اکرم کی ہستی ہے کافر گستاخیوں سے باز آجائیں ورنہ حافظ سعید کی قیادت میںمسلم امہ انتقام لے گی۔ حافظ سیف اللہ منصور نے کہا امت کے نوجوان اب میدان میں آچکے ہیں۔ تحریک حرمت رسول کے رہنماﺅں حافظ محمد مسعود ، مولانا محمد حسنین صدیقی ، مولانا عاصم مخدوم ، حافظ طلحہ سعید ، مولانا رمضان منظور ، حافظ خالد ولید ، مولانا ادریس فاروقی ، علی عمران شاہین و دیگر نے خطاب کرتے ہوئے کہاکہ مسلمانوں کو آزمانے کیلئے عالم کفر منظم سازشیں کر رہا ہے۔ مولانا فضل الرحمن کی اپیل پر ملک بھر احتجاج کئے گئے لاہور میں جے یو آئی (ف) کے کارکنوں نے پریس کلب کے سامنے احتجاجی مظاہرہ کیا جس کی قیادت مولانا محمد امجد خان، مولانا قاری ثناءاللہ، مولانا محب النبی، قاری امجد سعید، محمد افضل خان نے کی پریس کلب سے شملہ پہاڑی چوک تک ریلی نکالی گئی مظاہرین نے ملعون پادری اور دیگر افراد کے پتلے جلائے اور امریکہ کے خلاف زبردست نعرے بازی کی۔ ریلی کے شرکاءنے پولیس کی سکیورٹی باڑیں لاٹھیوں سے ہٹا کر امریکی قونصل خانہ کے قریب شدید نعرے بازی کی۔ رہنماﺅں نے کہا کہ امریکہ میں بننے والی فلم مسلمانوں کی غیرت کے لئے چیلنج ہے۔ مولانا محمد امجد خان نے کہا کہ پوری دنیا میں احتجاج منایا جا رہا ہے لیکن پاکستان میں سیاسی جماعتیں خاموش ہیں اس حساس مسئلہ پر آصف زرداری اسلام آباد، نواز شریف لاہور، شجاعت حسین گجرات اور الطاف حسین کراچی اور اسفندیار ولی پشاور میں جلوس کی قیادت کریں جے یو آئی لاکھوں رضا کار مہیا کرے گی۔ علاوہ ازیں اہلحدیث یوتھ فورس نے بتی چوک لاہور میں احتجاجی مظاہرہ کیا۔ مظاہرے سے خطاب کرتے ہوئے حافظ ذاکر الرحمن صدیقی نے کہا کہ امریکہ نے اس مذموم فلم کو جاری کرکے نہ صرف اپنے خبث باطن کا اظہار کیا ہے بلکہ اسلام دشمنی کا کھلا ثبوت دیا ہے۔ حافظ فیصل افضل شیخ نے کہا کہ 23ستمبر کو اسلام آباد میں امریکی ایمبسی کا گھیراﺅ کیا جائیگا۔ مرکزی جمعیت اہلحدیث کی جانب سے بھی لاہور سمیت کئی شہروں میں مظاہرے کئے گئے لاہور میں شاہدرہ کے مقام پر احتجاج کیا گیا۔ علاوہ ازیں اسماءالحسنیٰ فاﺅنڈیشن کے زیراہتمام پریس کلب کے باہر احتجاجی مظاہرہ کیا گیا۔ پیر شاہ محمد قادری نے کہا کہ ہم حکومت پاکستان سے اپیل کرتے ہیں کہ امریکہ سے فی الفور تمام تعلقات پر نظرثانی کی جائے۔ علاوہ ازیں جے یو آئی (نیازی) نے لاہور پریس کلب کے سامنے احتجاجی مظاہرہ بھی کیا۔ مظاہرین نے امریکہ اور ملعون پادری کے خلاف نعرے بازی کی۔ علاوہ ازیں جمعیت علماءپاکستان کے زیراہتمام مرکزی صدر پیر معصوم شاہ نقوی کی زیرصدارت یوتھ کنونشن منعقد کیا گیا۔ کنونشن کے بعد لاہور پریس کلب تک ایک پرامن ریلی نکالی گئی جس میں سینکڑوں افراد امریکہ مردہ باد کے نعرے لگاتے رہے۔ پریس کلب کے سامنے پہنچ کر ریلی کے شرکاءنے امریکی پرچم کو تیل چھڑک کر آگ لگا دی۔ مقررین نے کہا کہ ہمیں ابھی فیصلہ کرنا ہو گا کہ ہمیں امریکی امداد چاہئے یا اسلام اور ملک و قوم کی بقائ، فیصلہ اب عوام نے کرنا ہے۔ جمعیت علماءاسلام کے رہنما مولانا عبدالغفور حیدری نے کہاکہ ہر مسلمان ناموس رسالت کیلئے اپنی جان قربان کرنا باعث فخر و نجات سمجھتا ہے۔ مسلم حکمران اس حرکت کے خلاف مﺅثر احتجاج کریں یا اقتدار چھوڑ دیں۔ ان خیالات کا اظہار انہوں نے کراچی پریس کلب میں احتجاجی مظاہرے سے خطاب کرتے ہوئے کیا۔ این این آئی کے مطابق گستاخانہ امریکی فلم کیخلاف احتجاج میں شدت کے بعد لاہور میں امریکی قونصلیٹ کے داخلی راستوں کو خاردار تاریں لگاکر بند کر دیا گیا اور سکیورٹی اہلکاروں کی تعداد میں بھی اضافہ کر دیا گیا ہے۔ آن لائن کے مطابق پاکستان بار کونسل نے آج ملک بھر میں ہڑتال کا اعلان کر دیا ہے۔ اسلام آباد کی بارز سمیت ملک بھر کی بارز ایسوسی ایشن اور وکلا بھرپور ہڑتال کریں گے اور اس موقع پر عدالتی کارروائیوں کا بائیکاٹ کیا جائے گا۔ علاوہ ازیں ملی یکجہتی کونسل کا اجلاس آج پیر کو اسلام آباد میں طلب کر لیا گیا ہے۔ نمائندگان کے مطابق ننکانہ صاحب میں جمعیت علمائے اسلام (ف) کے زیراہتمام ہاﺅسنگ کالونی میں مظاہرہ کیا گیا اور گستاخانہ فلم کے ذمہ داروں اور کرداروں کو کیفرکردار تک پہنچانے کا مطالبہ کیا۔ شیخوپورہ میں اسلامی جمعیت طلبہ کے زیراہتمام دفتر جماعت اسلامی سے ایک احتجاجی ریلی نکالی گئی جس میں سینکڑوں طلبہ کے علاوہ شہریوں نے بھی شرکت کی۔ ادارہ برائے تحفظ حقوق شہریاں، تنظیم برائے بارش کے زیراہتمام بھی احتجاجی مظاہرے کئے گئے۔ پتوکی میں جماعت اسلامی کے زیراہتمام بڑی ریلی نکالی گئی جس میں ہزاروں طلبا نے شرکت کی۔ ملانوالہ بائی پاس پر شرکاءنے ملتان روڈ بلاک کرکے ایک گھنٹہ تک احتجاج کیا۔ قیادت حافظ نذیر احمد، پروفیسر احمد فراز اور دیگر نے کی۔ کراچی میں فدائیان ختم نبوت کے زیراہتمام پریس کلب کے باہر احتجاجی مظاہرہ کیا گیا۔ کراچی کوئٹہ، پشاور، اسلام باد، فیصل آباد، سرگودھا، سیالکوٹ، ٹوبہ ٹیک سنگھ، جہلم، ملتان، دادو، اوچ شریف، بہاولپور، سوات، کروپ، اٹک، کوہاٹ، ہنگو، نواب شاہ، جیکب آباد اور دیگر شہروں میں بھی احتجاجی مظاہرے کئے گئے اور ریلیاں نکالی گئیں شیعہ علماءکونسل نے کہا کہ کراچی میں ریلی پر فائرنگ کے واقعہ کیخلاف آج ملک بھر میں احتجاج کیا جائیگا۔ ریلی پر فائرنگ کی غیر جانبدارانہ تحقیقات کرائی جائیں۔ مولانا امین شہیدی نے کہا کہ ریلی پرامن تھی بلاجواز ریلی پر فائرنگ کی گئی ہے۔ واقعے کے خلاف ملک بھر میں 3 روز تک احتجاج کیا جائے گا۔ سے سے قبل مجلس وحدت المسلمین نے بھی 3 روزہ سوگ کا اعلان کیا ہے۔لاہور میں سول لائن کے علاقہ میں نکالی گئی احتجاجی ریلی میں شامل ایک شخص ہلاک ہوگیا۔ بتایا جاتا ہعے کہ ننکانہ صاحب کا رہائشی محمد عبداللہ گزشتہ روز اسمبلی ہال کے باہر نکالی گئی ریلی میں شریک تھا۔ اس دوران وہ اچانک بے ہوش ہو کر گر گیا اسے طبی امداد کے لئے ہسپتال پہنچایا گیا جہاں وہ دم توڑ گیا۔ پولیس کے مطابق شبہ ظاہر کیا جا رہا ہعے کہ متوفی کی موت ہارٹ اٹیک سے ہوئی ہے۔ علاوہ ازیں مہاجر قومی موومنٹ کے چیئرمین آفاق نے وحدت المسلمین کی احتجاجی ریلی پر پولیس کی فائرنگ کی سخت الفاظ میں مذمت کرتے ہوئے کہا ہے کہ دل آزاد امریکی فلم کے خلاف احتجاج کرنا مسلمانوں کا حق ہے۔ علاوہ ازیں پیپلزپارٹی (شہید بھٹو) کی چیئرپرسن غنویٰ بھٹو نے بھی مذمت کی ہے۔ اسلام آباد + خرطوم + واشنگٹن (اے پی پی + ثناءنیوز + آن لائن + اے پی اے) امریکہ میں بنائی گئی گستاخانہ فلم کے خلاف پاکستان سمیت دنیا بھر میں احتجاجی مظاہرے جاری رہے۔ دنیا بھر میں مغربی ممالک کے سفارتخانوں پر حفاظتی انتظامات انتہائی سخت کر دئیے گئے ہیں۔ سعودی عرب کے مفتی اعظم شیخ عبدالعزیز بن عبداللہ آل شیخ نے تمام ممالک اور عالمی اداروں سے مطالبہ کیا ہے کہ پیغمبر اسلام کی توہین کو جرم قرار دیا جائے۔ ایشیئن ایج کے مطابق سوڈان اور تیونس سے امریکی سفارت کاروں کو واپس بلا لینے کے امریکی فیصلے پر طالبان نے کہا ہے کہ وہ عرب ممالک کے ساتھ ساتھ مغرب میں بھی امریکی مفادات پر حملہ کریں گے۔ سائٹ انٹیلی جنس کے مطابق القاعدہ نے مشرق وسطی،ٰ عرب، افریقہ اور دنیا بھر کے مسلمانوں پر زور دیا کہ وہ دنیا بھر میں موجود امریکیوں، امریکی سفارتخانوں اور سفیروں پر حملہ کریں۔ تحریک طالبان پاکستان نے ملک بھر کے مسلمانوں کو امریکی متنازع فلم کیخلاف اٹھ کھڑے ہونے کا مطالبہ کیا ہے۔ تحریک طالبان پاکستان کے ترجمان احسان اللہ نے ایک ای میل میں کہا ہے کہ ہم پاکستانی نوجوانوں کو دعوت دیتے ہیں کہ وہ مذہب اور حرمت کے دفاع کیلئے آگے بڑھیں۔ احسان اللہ کا کہنا تھا کہ مسلمانوں کیخلاف مظالم نے دنیا بھر میں شدت اختیار کر لی ہے۔ اسلام کے دشمن صیہونی اور صلیبی ہر جگہ مسلمانوں اور اسلام کی توہین کر رہے ہیں۔ دوسری جانب وزیر دفاع لیون پنیٹا نے کہا ہے کہ خطے میں امریکہ کی خاطر خواہ موجودگی برقرار ہے اس لئے امریکی محکمہ دفاع مشرق وسطیٰ میں اپنے مزید فوجی بھیجنے کا کوئی بڑا منصوبہ نہیں رکھتا۔ یہ بات امریکی وزیر دفاع لیون پنیٹا نے اتوار کو جاپان کے دورے سے قبل صحافیوں سے گفتگو کرتے ہوئے کہی۔ امریکی وزیر دفاع نے کہا کہ خطے میں اچھی خاصی تعداد میں ہماری فورسز تعینات ہیںاور اس کے ساتھ ساتھ لیبیا اور یمن میں امریکی میرینز کے انسداد دہشت گردی ٹیم کے دو یونٹ بھیج دیئے گئے ہیں۔ لیون پنیٹا نے کہاکہ امریکی محکمہ خارجہ نے سفارتی عمارتوں اور مقامات کی حفاظت کیلئے اضافی فورسز کی درخواست کی تھی جو پوری کی گئی تاہم تاحال ہمیں ایسی کوئی صورتحال نظر نہیں آ رہی کہ ہم اپنے طور پر کوئی فیصلہ کرتے ہوئے مزید فوجی دستے روانہ کریں۔ امریکی وزیر دفاع نے لیبیا حکومت کی کوششوں کو سراہتے ہوئے کہا کہ انہوں نے امریکی سفارتی املاک کی حفاظت یقینی بنانے کیلئے اقدامات کئے اور اس حملے جس کے نتیجے میں امریکی سفیر اپنے تین دیگر سفارتی عملے کے ارکان کے ہمراہ ہلاک ہو گئے تھے تحقیقات شروع کر دی ہیں۔ بن غازی میں ہونے والے امریکی قونصلیٹ پر حملے میں القاعدہ کے ملوث ہونے کے حوالے سے ایک سوال کے جواب میں امریکی وزیر دفاع نے کہا کہ اس بارے میں بھی تحقیقات ہو رہی ہیں تاہم انہوں نے واضح کیا کہ امریکہ القاعدہ کا پیچھا کرے گا جہاں کہی بھی القاعدہ کی موجودگی کے شواہد ملیں گے اور اس سے منسلک گروپوں کیخلاف کارروائی ہو گی جو دہشت گردی میں ملوث ہوں گے۔ لیبیا میں حکام نے مشرقی شہر بن غازی میںتوہین آمیز فلم کخلاف احتجاج کے دوران مظاہرین کے امریکی قونصلیٹ پر حملے میںامریکی سفیر سمیت 4امریکیوں کی ہلاکت کے بعد 50کے قریب افراد کو حراست میں لے لیا ہے۔ لیبیا کی نیشنل کانگریس کے صدر محمد المغرائف نے امریکی ٹی وی سے انٹرویو میں کہا کہ حملے میں کچھ غیر ملکی بھی شامل تھے جو مختلف سمتوں سے ملک میں داخل ہوئے تھے ان میںسے کچھ کا تعلق مالی اور الجیریا سے ہے۔ یہ ایک منظم کارروائی تھی جس کی منصوبہ بندی غیر ملکیوں نے کی تھی۔ ترکی اور سویڈن میں گستاخانہ فلم کے خلاف اتوار کو بھی احتجاجی مظاہرے کئے گئے ہیں، سویڈن میں پولیس کے تشدد سے متعدد افراد زخمی ہو گئے ۔میڈیا رپورٹس کے مطابق ترکی کے دارالحکومت انقرہ میں سینکڑوں کی تعداد میں نوجوانوں نے امریکی سفارتخانے کے سامنے احتجاجی ریلی نکالی اور امریکہ میں بننے والی توہین آمیز فلم کی مذمت کی گئی ،مظاہرین نے اسلام مخالف فلم کو غیر انسانی اور نا معقول قرار دیا۔ مظاہرین نے امریکہ مخالف نعرے بازی کی اور امریکی حکومت کو دہشت گرد قرار دیا جو خطے میں تمام وحشیانہ طرز عمل کے پیچھے ملوث ہے۔ انہوں نے فلم سازوں اور ڈسٹری بیوٹرز کے خلاف مقدمہ چلانے کا مطالبہ کیا۔ سویڈن میں مسلمان نوجوان ”نعرہ تکبیر،اللہ اکبر“ کے نعرے بلند کرتے دارالحکومت سٹاک ہوم کی سڑکوں پر نکل آئے اور امریکہ میں بننے والی توہین اسلام پر مبنی فلم کے خلاف احتجاج کیا اور امریکہ مخالف نعرے بازی کی گئی ۔انہوں نے پلے کارڈز اور بینرز اٹھا رکھے تھے ،مظاہرین نے ایک شو کو روکنے کی کوشش کی جس میں مذکورہ فلم دکھائی جا رہی تھی تاہم پولیس نے انہیں تشدد سے روکنے کی کوشش کی، پولیس نے ایک احتجاجی خاتون پر حملہ کرتے ہوئے اسے زمین پر گرا دیا اور تشددکا نشانہ بنایا،جبکہ پولیس نے دیگر مظاہرین کو بھی مار پیٹ کا نشانہ بنایا، تاہم نوجوان ”اللہ اکبر “ کے نعرے بلند کرتے رہے۔ پولیس تشدد سے کئی افراد زخمی ہوگئے۔ افغانستان میں بھی مظاہرے جاری رہے۔ سینکڑوں طلبا نے ان میں حصہ لیا۔ بنگلہ دیش حکومت نے توہین آمیز فلم کی شدید مذمت کی ہے۔ فرانس میں امریکی سفارتخانہ کے باہر مظاہرہ کے دوران 80 افراد گرفتار کئے گئے۔ فلپائن میں احتجاج کے بعد حکومت نے امریکی سفارتخانہ کی سکیورٹی میں اضافہ کردیا۔ بنگلہ دیش کی حکومت نے کہا ہے کہ اسلام کے تمسخر پر مبنی فلم مجرمانہ فعل ہے۔ دریں اثناءامریکی محکمہ خارجہ کی ترجمان وکٹوریہ نولینڈ کا کہنا ہے کہ سوڈانی حکام نے امریکی مشن کی حفاظت کو یقینی بنانے کےلئے عزم کا اعادہ کیا ہے۔ امریکہ نے اپنے شہریوں کو سوڈان اور تیونس کے سفر سے گریز کی ہدایت کی ہے۔ دوسری جانب القاعدہ نے مغربی ممالک کے سفارتخانوں پر مزید حملوں کی دھمکی دی ہے۔ مصر میں تحریر سکوائر اور امریکی سفارتخانے کا کمپاونڈ خالی کرا لیا گیا قاہرہ میں امریکی سفارتخانے کے گرد حالات قدرے پرسکون رہے۔ ایران کے نائب صدر محمد رضا رحیمی نے فلم کی مذمت کرتے ہوئے اسے دنیا بھر میں مختلف مذاہب کے پیروکاروں میں تفریق پیدا کرنے کے مترادف قرار دیا ہے۔ اسلام تمام مذاہب اور پیغمبروں کے خصوصی احترام کا درس دیتا ہے۔ توہین آمیز فلم نے پوری دنیا کے مسلمانوں کے جذبات کو مجروح کیا جس کے باعث دنیا بھر میں احتجاجی مظاہرے ہو رہے ہیں۔ انہوں نے مطالبہ کیا کہ فلم تیار کرنےوالوں کو سزا دی جائے۔ افغان ارکان پارلیمنٹ نے امریکہ میں بننے والی متنازعہ اور توہین آمیز فلم پر احتجاج کرتے ہوئے حکومت سے امریکہ کے ساتھ دفاعی شراکت داری کا معاہدہ ختم کرنے کا مطالبہ کیا ہے۔ ذرائع ابلاغ کے مطابق افغان ارکان پارلیمنٹ کی طرف سے یہ مطالبہ کابل میں پارلیمنٹ کے اجلاس کے دوران کیا گیا۔ ارکان پارلیمنٹ نے امریکہ سے فلم پر معافی مانگنے اور فلم تیار کرنے والوں کو سزا دینے کا بھی مطالبہ کیا ہے۔ اقوام متحدہ کی سلامتی کونسل نے گستاخانہ فلم کی اشاعت کے خلاف مختلف ملکوں میں مغربی ممالک کے سفارتخانوں پر حملوں اور ان کے نتیجے میں ہلاکتوں کی شدید مذمت کرتے ہوئے ان پر افسوس کا اظہار کیا ہے۔ مشترکہ بیان میں کہا گیا ہے کہ تمام ممالک غیر ملکی سفارتخانوں ، قونصل خانوں اور ان کے عملے کی حفاظت کا مناسب انتظام کریں تاکہ بین الاقوامی معاہدوں کی پاسداری کی جاسکے۔ سرینگر سے آمدہ اطلاعات کے مطابق مقبوضہ کشمیر میں ہونے والے سیمینار کے مقررین نے گستاخانہ فلم کی شدید مذمت کی ہے بھارتی فوجیوں کی جانب سے گستاخانہ فلم کی نمائش پر کپواڑہ میں ہڑتال رہی۔ گستاخانہ کرداروں پر مبنی امریکی فلم پر عالم اسلام کی جانب سے سخت ردعمل تو فطری بات ہے لیکن ماہرین توہین آمیز فلم کو مغربی مفادات پر القاعدہ کے حملوں کی یاد کے طور پر دیکھ رہے ہیں مبصرین کے خیال میں متنازعہ فلم نے القاعدہ جیسی تنظیموں کو اسلام کے دفاع اور تحفظ ناموس رسالت کے لئے جہاد کے نام پر ایک مرتبہ پھر سے مغربی مفادات پر حملوں کا موقع فراہم کیا ہے۔ گستاخانہ فلم ایسے وقت میں منظر عام پر آئی ہے جب القاعدہ کی چوٹی کی قیادت پر پاکستان، یمن، الجزائر اور مالی میں کاری ضربیں لگائی جا رہی ہیں۔ امریکہ میں اسلامی تنظیموں کی ویب سائٹس پر نگاہ رکھنے والے ایک تجزیہ نگار کا کہنا ہے کہ جزیرہ نما عرب کی القاعدہ تنظیم نے بن غازی میں امریکی سفیر کے قتل کی ذمہ داری قبول کی ہے اور اسے پاکستان میں اپنے اہم کمانڈر ابو یحییٰ اللیبی کا انتقام قرار دیا ہے۔ توہین آمیز فلم اور اس کے مضمرات پر عرب ٹی وی نے فرانس کے سابق انٹیلی جنس چیف ایف پونے سے بات کی۔ انہوں نے کہا کہ میں اس طرح کی متنازعہ فلمیں دیکھنے میں کوئی دلچسپی نہیں رکھتا جن میں مقدس شخصیات اور معاشروں کی توہین کی گئی ہو کیونکہ عالمی قوانین بزرگ ہستیوں اور اقوام کے احترام کی تلقین کرتے ہیں۔ فلم نے القاعدہ کی ضرورت کو کافی حد تک پورا کیا ہے۔ لیبیا کی جنرل اسمبلی کے سربراہ محمد میغاریف نے کہا ہے کہ بن غازی پر امریکی قونصلیٹ پر حملہ طے شدہ منصوبہ بندی کے تحت کیا گیا۔ انہوں نے کہا کہ یہ کارروائی امریکہ مخالف متنازع فلم کی آڑ میں کی گئی جبکہ امریکی صدر کے ترجمان کا کہنا ہے کہ ایسے شواہد نہیں ملے کہ حملہ منصوبہ بندی سے کیا گیا۔</TEXT>
