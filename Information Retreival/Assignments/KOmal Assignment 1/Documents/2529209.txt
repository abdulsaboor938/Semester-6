<DOCNO>2529209</DOCNO>
<HL>بلوچ رہنماؤں کا قتل، سپریم کورٹ بار کی اپیل پر ملک بھر احتجاج، وکلاء نے عدالتوں کا بائیکاٹ کیا ،تمام شہروں میں دوکانیں اور کاروباری مراکز کھل گئے، ٹریفک بحال، صوبائی وزیر کا تین روز تعلیمی ادارے بند رکھنے کااعلان</HL>
<AUTHOR>اردو پوائنٹ</AUTHOR>
<DATELINE> Pakistan 2009-04-13 20:58:45+05</DATELINE>
<TEXT>کوئٹہ (اُردو پوائنٹ اخبار تازہ ترین۔13اپریل ۔2009ء) صوبہ بلوچستان میں تین بلوچ رہنماوٴں کی ہلاکت کے بعد شروع ہونے والے مظاہروں کے پانچ روز بعد تمام شہروں میں دوکانیں اور کاروباری مراکز کھل گئے اور سڑکوں پر ٹریفک بحال ہوگئی جبکہ صوبائی وزیر تعلیم نے مزید تین روز کے لیے تعلیمی ادارے بند رکھنے کا اعلان کیا ہے۔ اس سے قبل حکومت نے اتوار تک تعلیمی اداروں کو بند رکھنے کی بات کی تھی۔ بلوچ تنظیموں کی طرف سے تاہم پیر کے روز ہڑتال کی اپیل نہیں کی گئی ہے لیکن حساس مقامات پر پولیس فرنٹیئر کور اور بلوچستان کانسٹبلری کے اہلکار تعینات ہیں۔ کوئٹہ میں سریاب روڈ اور بروری کے علاقوں میں کشیدگی پائی جاتی ہے لیکن لیکن کسی قسم کے کوئی پر تشدد واقعہ کی اطلاع نہیں ہے۔ قتل ہونے والے رہنما غلام محمد بلوچ کے آبائی شہر مند میں خواتین نے ایک ریلی نکالی ہے اور فرنٹیئر کور کے کیمپ کے سامنے دھرنا دیا ہے۔ () خواتین نے گوادر تربت اور پنجگور میں بھی ریلیاں نکالنے کا اعلان کیا ہے۔ ادھر بلوچ نیشنل موومنٹ کے قائمقام صدر ظفر بلوچ نے کہا ہے کہ انھیں حکومت پاکستان کی عدالتی تحقیقات پر بھروسہ نہیں ہے اس لیے اقوام متحدہ تینوں بلوچ رہنماوں کے قتل تحقیقات خود کرے۔ سپریم کورٹ بار ایسوسی ایشن کی اپیل پر پیر کے روز عدالتوں کا بائیکاٹ کیا گیا۔ کوئٹہ سمیت بلوچستان کے تمام اضلاع میں وکلاء عدالتوں میں پیش نہیں ہو رہے ہیں۔ اس ہڑتال کی اپیل سپریم کورٹ بار ایسوسی ایشن کے صدر علی احمد کرد نے کی تھی۔اتوار کی پہیہ جام ہڑتال کے دوران کوئٹہ میں بینکوں اور دیگر عمارتوں کو جلایا گیا۔ تربت، پنجگور اور گوادر میں بھی حالات کافی گھمبیر تھے۔ بلوچستان میں اتوارکی رات کو دیر تک پر تشدد کارروائیوں کا سلسلہ جاری رہا۔ کوئٹہ کے علاقے سیٹلائٹ ٹاوٴن میں ایک وائس پرنسپل کے گھر میں دستی بم پھینکا گیا لیکن وہاں سے کسی جانی نقصان کی اطلاع نہیں ملی۔ شہباز ٹاوٴن میں بھی ایک دھماکہ ہوا ہے۔ مستونگ سے بھی دھماکے کی اطلاع ملی ہے۔ حب چوکی پر پولیس پر حملہ کیا گیا ہے لیکن ان حملوں سے کسی جانی نقصان کی اطلاع نہیں ملی تاہم یہ ہے کہ ان کی وجہ سے علاقے میں خوف کی فضا ہے۔ شہباز ٹاوٴن کے واقعے، مستونگ میں دھماکوں اور حب شہر میں پولیس پر فائرنگ کی ذمہ داری کالعدم تنظیم بی ایل اے نے قبول کی ہے۔ اتوار کی پہیہ جام ہڑتال انتہائی موثر رہی اور کوئٹہ شہر میں شام کو بھی بہت کم گاڑیاں سڑکوں پر نظر آئی ہیں۔ دوسرے صوبوں اور شہروں کو جانے والی گاڑیوں کی تعداد بھی بہت کم تھی۔گزشتہ روز صدر مملک آصف علی زرداری نے بلوچ رہنماوٴں کے قتل میں سرکاری ایجنسیوں کے ملوث ہونے کے امکان کو مسترد کر دیا تھا جس پر لندن میں موجود ایک بلوچ رہنما نے کہا کہ صدر زرداری کا یہ بیان غلط ہے۔ بلوچ رہنما نے کہا کہ تحقیقات کی بات ان کے جذبات کو ٹھنڈا کرنے کیلئے کی جا رہی ہے۔</TEXT>
