<DOCNO>2474549</DOCNO>
<HL>گرفتار افغان عورتوں کے بدلے جنوبی کوریائی عورتوں کی رہائی کیلئے تیار ہیں ، طالبان کی پیشکش</HL>
<AUTHOR>اردو پوائنٹ</AUTHOR>
<DATELINE> Pakistan 2007-08-07 20:52:03+05</DATELINE>
<TEXT>کابل (اُردو پوائنٹ اخبار تازہ ترین۔7اگست۔2007ء) طالبان نے گرفتار افغان عورتوں کے بدلے جنوبی کوریائی عورتوں کو رہا کرنے کی پیش کش کردی ہے ، طالبان کے ترجمان یوسف احمدی نے کہا کہ اگر امریکہ اور افغان حکومت قندھار اور بگرام جیل سے گرفتار افغان عورتوں کو رہا کرے گا تو اس کے بدلے ان کی جنوبی کوریائی عورتیں رہا کی جائینگی ، انہوں نے نامعلوم جگہ سے فون پر بتایا کہ طالبان عورتوں کے بدلے عورتوں کی رہائی کیلئے تیار ہے ، انہوں نے کہا کہ ہم نہیں جانتے کہ قندھار اور بگرام جیل میں کتنی عورتیں گرفتار ہیں ، جبکہ دوسری طرف افغان حکومت اور نیٹو حکام نے اس بات کی تردید کی ہے کہ ان جیلوں میں طالبان سے تعلق رکھنے والی عورتیں موجود ہیں ، واضح رہے کہ طالبان نے انیس جولائی کو افغانستان کے صوبے غزنی سے جنوبی کوریا کے 23 باشندوں کو اغواء کیا تھا جن میں سولہ عورتیں شامل ہیں اور طالبان نے گزشتہ دنوں جنوبی کوریا کے دو باشندوں کو قتل کردیا تھا</TEXT>
