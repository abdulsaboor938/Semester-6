<DOCNO>1648547</DOCNO>
<HL>پاکستان میں عورتوں کی انصاف تک رسائی اور صنفی تشدد کا تدارک</HL>
<AUTHOR>نوائے وقت</AUTHOR>
<DATELINE> Pakistan 2017-12-26 04:22:27+05</DATELINE>
<TEXT>انگرڈ جوہانسان سفیرسویڈن سفارتخانہ ، پاکستانی ثراں فوانسوا کوتاںسفیر یورپی یونین وفد برائے پاکستان۔ جمشید ایم قاضی /کنٹری ریپریزنٹیٹیو، یو این ویمن ،کوکب جہاں ،ایگزیکٹیو ڈائریکٹر ، پودأ کا مشترکہ طور پر تحریر کردہ عورتوں پر تشدد اور امتیازی سلوک پاکستان میں ہی نہیں دنیا بھر میں ایک تشویشناک مسئلہ ہے ۔اس سے نہ صرف عورتوں کے بنیادی حقوق پامال ہوتے ہیں اورمعاشرے میں ان کا کردار محدود ہو جاتا ہے بلکہ ا یسے معاشروں میں جمہوری ، سماجی اور معاشی ترقی کی رفتار بھی کم رہتی ہے ۔عورتوں کی انصاف تک رسائی کو تقویت دینا خوشحال پاکستان کی تعمیر کے لئے کلیدی حیثیت رکھتا ہے ۔ اس کا ایک طریقہ تو یہ ہے کہ پاکستان میں عورتوں پر تشدد سے متعلق موجود قوانین کے بارے میں آگہی اور ان قوانین پر عملدرآمد میں اضافہ کیا جائے ۔ جتنے زیادہ عورتوں اور مردوں کوموجودہ قانونی فریم ورک کے بارے میں علم ہوگا اتنا ہی وہ ان حقوق اور امدادی انتظامات سے فائدہ اٹھا سکیں گے جن کی ضمانت قانون دیتا ہے ۔ مثال کے طور پاکستان کے آئین کی کئی دفعات تمام شہریوں کو کسی بھی قسم کے تشدد کے خلاف تحفظ فراہم کرتی ہیں ۔ ان دفعات میں آرٹیکل 24 (افراد کے لئے قانونی تحفظ کا حق)، آرٹیکل 8 (بنیادی حقوق) ، آرٹیکل 25(قانون کے سامنے برابری)، آرٹیکل 27(صنف کی بنیاد پر امتیازنہ کیے جانے کا حق)، آرٹیکل 34 (عورتوں کا قومی زندگی میں مکمل شمولیت کا حق) شامل ہیں۔ پاکستان نے عورتوں کے حقوق کے تحفظ کے لئے قانون سازی میں بھی خاصی پیش رفت کی ہے ۔ اس میں عورت مخالف رسوم و رواج کی روک تھا م کا قانون شامل ہے جس کے تحت تیزاب گردی، جبری شادی اور’ غیرت‘ کے نام پر قتل کو مجرمانہ افعال قرار دیا گیا ہے ؛ تیزاب گردی کے جرائم کے خلاف (ترمیمی) قانون ؛ کام کرنے کی جگہوں پر عورتوں کو ہراساں کیے جانے کی روک تھام کا قانون ؛ عورتوں پر تشدد کے خلاف پنجاب کا قانون 2016؛ پریشانی اور حراست کی شکار عورتوں کی امداد کے فنڈکا قانون 2010؛ سندھ میں گھریلو تشدد کے خاتمے کا قانون 013 اور بلوچستان میں گھریلو تشدد ( روک تھام اور تحفظ ) کا قانون شامل ہیں۔ حکومت تشدد کی شکار عورتوں کے لئے قانونی مدد کے انتظامات بھی فراہم کرتی ہے ۔ وفاقی وزارت ِ انسانی حقوق نے انسانی حقوق کے لئے ایک منصوبہ عمل تیار کیا ہے جس میں عورتوں کے حقوق کا تحفظ ایک اہم مرکزی نکتہ ہے ۔ وزارت کے زیر انتظام انسانی حقوق کی پامالی کے شکار افراد مثلاََتشدد کی شکار عورتوں کی مدد کے لئے ایک مفت ٹیلی فون ہیلپ لائن (1099)بھی قائم کی گئی ہے ۔ اس کے علاوہ قومی کمیشن برائے وقار ِ نسواں اور صوبائی کمیشن برائے وقارِ نسواں بھی عورتوں کے حقوق کے تحفظ کے لئے فعال کردار ادا کررہے ہیں ۔اس کی ایک مثال پنجاب کمیشن برائے وقار ِ نسواں کے تحت قائم کی گئی ہیلپ لائن(1043) ہے ۔ اس کے لئے نئے اقدامات بھی کیے جارہے ہیں مثلاََ اسی سال کے شروع میں ملتان میں عورتوں پر تشدد کے خلاف ایک مرکز قائم کیا گیاہے اور پنجاب بھر میں عورتوں کے خلاف جرائم کے مقدمات کے لئے خصوصی عدالتیں قائم کرنے کا بھی منصوبہ ہے ۔ حال ہی میں ہم نے صنف کی بنیاد پر تشدد کے خاتمے کی مہم کے 16روز کی تقریبات منائی ہیں۔ ان 16 دنوں میں پاکستان کی سول سوسائٹی تنظیموںاور انسانی حقوق کے لئے کام کرنے والے مردوں اور عورتوں کی طرف سے منعقدہ تقاریب میں عورتوں کے حقوق کو زیادہ نمایا ں کیا جاتا ہے ۔ یہ ایسا موقعہ ہے جب معاشرے کے وسیع تر طبقات میں اصناف کی برابری اورعورتوں کے حقوق کے لئے قوانین کے بارے میں احساس اجاگر کیا جاتا ہے ۔ لیکن افسوس سے کہنا پڑتا ہے کہ صنفی بنیاد پر تشدد10 دسمبر کو 16روزہ تحریک کے اختتام پر ختم نہیں ہو جائے گا ۔اس لئے اس سلسلے میں ہماری کوششیں جاری رہنی چاہئیں بلکہ روزبروز ان میں اضافہ ہو نا چاہئے۔ اس تمام مثبت پیش رفت کے باوجود جس کا ذکر اوپر کیا گیا ہے ، پاکستان میں غیرت کے نام پر قتل ، زبر جنسی، تیزاب گردی اور اغوا کے واقعات کی تعداد ہر سال تشویشناک حد تک زیادہ رہتی ہے۔ گھریلو تشددپاکستان میں بڑی حد تک سماجی طور پر قابلِ قبول رواج ہے ۔ باہمی رشتوں کے درمیان جسمانی، جنسی اور نفسیاتی بدسلوکی کو زیادہ ترنجی اور گھریلو معامہ قرار دیا جاتا ہے اور اکثر واقعات میں پولیس والے بھی عورتوں پر تشدد کو گھریلو معاملہ تصور کرتے ہوئے اس بات کی حوصلہ شکنی کرتے ہیں کہ عورتیںاپنے خاندا ن کے افراد کے خلاف قانونی اقدام کریں۔ اس کے ساتھ ساتھ عورتوں کے خلاف جرائم کی رپورٹ درج کرانے اورمجرموں کے سزا پانے کی شرح بھی بے حد کم ہے۔ اس کا مطلب یہ ہے کہ بہت سی پاکستانی عورتیں خصوصاََ غریب اور محروم طبقات سے تعلق رکھنے والیاں، نظام انصاف سے باہر رہ جاتی ہیں، جو کہ پاکستان میں قانون کی حکمرانی اور سماجی ترقی کے لئے نقصان دہ ہے۔ تاہم یہ موقع ہے کہ حالات کوبدلا جائے اور عورتوں کے حقوق کو نظام انصاف میں مرکزی مقام دلایا جائے ۔ ان حقوق کے تحفظ کی جانب پہلا قدم ان کے بارے میں آگہی ہے ۔ اول تو یہ کہ معاشرے کے تما م طبقات کے اہم سٹیک ہولڈرزکو اکٹھے ہو کر عوام کو عورتوں کے حقوق اور قوانین اور حقوق کی پامالی کا شکار ہونے والی عورتوں کیلئے دستیاب امداد کے بارے میں آگاہ کیا جانا چاہئے۔ دوسرے ، قانون نافذ کرنے والوں اور عدلیہ میں اصناف کی برابری اورعورتوں کے حقوق کے لئے بنائے گئے وفاقی اور صوبائی قوانین پر عملدرآمد کی اہمیت کے بارے میں احساس اجاگر کرنے کی ضرورت ہے ۔تیسرے، قانون ساز وں کو چاہئے کہ وہ قوانین اور انتظامی فریم ورک کو مضبوط تر بنانے کا کام جاری رکھیں تاکہ پاکستان میں عورتوں کی قانون کے سامنے برابری کو یقینی بنایا جاسکے ۔ یورپی یونین کے سفارتی وفد ، سویڈن کے سفارت خانے ، یو این ویمن اور پوداتنظیم دستاویزی سٹیج ڈرامے SEVEN (سات عورتیں سات کہانیاں) کے ذریعے عورتوں کی انصاف تک رسائی کے فروغ کے لئے اکٹھے ہوئے ہیں۔ یہ سٹیج ڈرامہ 2018 میں پاکستان کا سفر جاری رکھے گا ۔ اس پراجیکٹ کے تحت پاکستانی سیاست دان، بیوروکریٹس ، پولیس افسران، حقوق کے کارکنان، فن کار اور نمایاں ایتھلیٹ عورتوں پر تشدد کے خلاف جدو جہد میں شریک ہوئے ہیں۔ ہماری آپ سے استدعا ہے کہ آپ بھی اس میں شامل ہوں اور نصف پاکستان، یعنی یہاں کی عورتوں اور لڑکیوں ، کی انصاف تک رسائی کے عمل کو تیز تر کرنے کے لئے پہلے سے بھی زیادہ مربوط کوشش کریں ۔ درجِ ذیل ہیش ٹیگ زیادہ سے زیادہ استعمال کر کے عورتوں کی انصاف تک رسائی مہم کا حصہ بنیں۔</TEXT>
