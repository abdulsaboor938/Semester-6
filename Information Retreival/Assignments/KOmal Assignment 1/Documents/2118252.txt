<DOCNO>2118252</DOCNO>
<HL>حکومتی دعوﺅں کے برعکس پنجاب میں خواتین پر تشدد کے واقعات بڑھ گئے</HL>
<AUTHOR>نوائے وقت</AUTHOR>
<DATELINE> Pakistan 2013-12-01 05:37:21+05</DATELINE>
<TEXT>لاہور (رفیعہ ناہید اکرام) صوبے میں ویمن ایمپاورمنٹ کے بلند و بانگ حکومتی دعوﺅں کے باوجود خواتین کیخلاف تشدد کے واقعات میں زبردست اضافہ ہو رہا ہے۔ ویمن پیکیج 2012ءکے اعلان کے باوجود تاحال خواتین پر گھریلو تشدد کا بل پنجاب اسمبلی میں پیش نہیں کیا جاسکا۔ سال 2013ءکے پہلے 10 ماہ کے دوران پنجاب میں خواتین پر تشدد کے 4818 واقعات پیش آئے۔ عورت فاﺅنڈیشن کے اعداد و شمار کے مطابق 1569 خواتین اغوائ، 774 قتل ہوئیں۔ 427 خواتین خودکشی پر مجبور ہوئیں، 219 خواتین کو غیرت کے نام پر قتل کیا گیا، 201 خواتین گھریلو تشدد کا نشانہ بنیں، 66 کو جنسی طور پر ہراساں کیا گیا، 34 کو جلایا گیا، 17 خواتین کو کاری قرار دیا گیا، 15 خواتین ونی کر دی گئیں، تشدد کے مختلف 949 واقعات میں 1048 خواتین نشانہ بنیں۔ نوائے وقت سے گفتگو میں نظریہ پاکستان ٹرسٹ خواتین کی کنوینر مہناز رفیع نے کہا کہ اسلام اور ملکی آئین خواتین پر تشدد کی اجازت نہیں دیتا، خواتین ارکان اسمبلی خواتین پر تشدد کے خاتمے کیلئے کردار ادا کریں۔ ارکان پنجاب اسمبلی ڈاکٹر فرزانہ نذیر، ڈاکٹر نوشین حامد معراج اور نبیرہ عندلیب نے کہا کہ خواتین پر تشدد جہالت کے سوا کچھ نہیں۔ پروفیسر ڈاکٹر منیرہ فواد اور ڈاکٹر مہتاب قیوم نے کہا کہ تشدد کا شکار عورت کی تو زندگی تباہ ہو جاتی ہے مگر مجرم دندناتے رہتے ہیں۔ ہیومن ایکٹوسٹس ممتاز مغل، شمسہ علی ایڈووکیٹ اور نبیلہ شاہین نے کہا کہ عورتوں کیخلاف تشدد کے قوانین پر عملدرآمد کی پڑتال کیلئے مانیٹرنگ کا شفاف طریقہ وضع کیا جائے۔ طالبات نمرہ احسان اور اقصیٰ بتول نے کہا کہ خواتین کیلئے جلد اور فوری انصاف کی فراہمی کو یقینی بنایا جائے۔ گھریلو خواتین بشریٰ اشفاق اور نبیلہ تحسین نے کہا کہ تشدد گھریلو نہیں سماجی مسئلہ ہے۔ خواتین/ تشدد</TEXT>
