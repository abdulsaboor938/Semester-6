<DOCNO>347472</DOCNO>
<HL>تھانہ کلچر کے بارے میں عدالت عظمیٰ کے ریمارکس</HL>
<AUTHOR>روزنامہ پاکستان</AUTHOR>
<DATELINE> Pakistan 2017-01-11 02:30:04+05</DATELINE>
<TEXT>سپریم کورٹ کے چیف جسٹس میاں ثاقب نثار اور جسٹس عمر عطا بندیال پر مشتمل دو رکنی بنچ نے بچوں کے اغوا کے حوالے سے از خود نوٹس کی کارروائی کے دوران ہدایات جاری کی ہیں کہ پولیس سمیت تمام ادارے پوری سنجیدگی سے کام کریں خصوصی ورکشاپ منعقد کر کے ماہرین سے تجاویز حاصل کی جائیں اور ٹھوس اقدامات کو یقینی بنایا جائے۔ کارروائی کے دوران بچوں کے والدین نے بتایا کہ پولیس نے ملزموں کو چھوڑ کر انہیں ملزم بنادیا اور دیگر افراد خانہ کو تھانے میں بد ترین تشدد کا نشانہ بنایا۔ اس دوران ایک خاتون پولیس افسر کے کہنے پرملزموں کو پروٹوکول دیا جاتا رہا۔ چیف جسٹس سپریم کورٹ نے ریمارکس دیئے کہ تھانوں میں ہونے والے ایسے سلوک سے مدعی خود کو مجرم سمجھنے لگتا ہے۔ ایسا ہرگز نہیں ہونا چاہئے۔ سپریم کورٹ کے فاضل بنچ نے جو ریمارکس یئے ہیں، وہ غیر معمولی اہمیت کے حامل ہیں۔ جن والدین کے بچے اغواء اور لاپتہ ہوتے ہیں، ان کی دنیا اندھیر ہو جاتی ہے۔ مگران کی فریاد سن کر عموماً تسلیاں دے کر ٹرخادیا جاتا ہے۔ سب کچھ پولیس کی کارروائی پرمنحصر ہوتا ہے بد قسمتی سے رشوت اور سفارش کلچر کی وجہ سے اندراج مقدمہ سے لے کر تفتیش اور پھر چالان تیار کرنے تک بہت کم انصاف سے کام لیا جاتا ہے۔ بعض اوقات مدعی سے ملزموں جیسا سلوک بھی کیا جاتا ہے۔ یہ بہت بڑی زیادتی ہے۔ ایسا ظلم کرنے والوں کے خلاف سخت کارروائی ہو تو صورت حال بہتر ہونے کے بارے میں سوچا جاسکتا ہے لیکن رشوت اورسفارش کی وجہ سے انصاف کے حصول میں جگہ جگہ رکاوٹیں کھڑی ہوتی ہیں۔ چنانچہ اپنے جگر گوشوں کی تلاش میں مارے مارے پھرنے والے والدین در در کی ٹھوکریں کھانے کے بعد بھی پولیس کے ہی پاس تھانے پہنچتے ہیں، جہاں انہیں انصاف خریدنا پڑتا ہے۔ اس پہلو پر حکومت اور قانون ساز اداروں کو سنجیدگی سے غور کرنے کی ضرورت ہے۔ عدالتوں کے جج صاحبان کو اکثر یہ شکایت رہتی ہے کہ پولیس درست تفتیش نہیں کرتی اور بروقت چالان بھی مکمل تیار نہیں کیا جاتا ۔ انسانی ہمدردی، بنیادی حقوق کے تحفظ اور قانون پر صحیح عملدرآمد کا تقاضا یہی ہے کہ ایسی شکایات کا جلد خاتمہ کرنے کی کوشش کی جائے۔ اصلاحِ احوال کے لئے سسٹم کو بہتر بناتے ہوئے پولیس ملازمین سے بھی سختی کرنے کی ضرورت ہے۔</TEXT>
