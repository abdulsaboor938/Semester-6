<DOCNO>796378</DOCNO>
<HL>معاشرتی رویوں کو تبدیل کریں!</HL>
<AUTHOR>Daily Khabrain</AUTHOR>
<DATELINE> Pakistan 2017-08-20 05:50:36+05</DATELINE>
<TEXT>ملیحہ سید …. زینہ انسانی زندگی کا سب سے خوب صورت پہلو انسان کااس دنیامیں آنا اور سانس لینا ہے ، یعنی زندگی ملنے کے بعد زندہ رہنا اس کا پہلا حق ہے جو اسے ماں کے رحم میں ہی مل جانا چاہیے اور غربت اور افلاس یا کسی بھی دوسرے خوف سے اسے رحم میں قتل کرنا دنیاوی نکتہ نظر سے غیر انسانی اور اسلامی سوچ کے مطابق غیر شرعی ہے ۔ جس کی نفی بار بار کی گئی۔ ماں باپ پر اپنی اولاد کو تحفظ دینا واجب ہے۔ اگلا مرحلہ اس کی تعلیم و تربیت کا ہے اور پھر اس کی شادی بیاہ کے معاملات آتے ہیں ۔ ہم جس مذہب کے ماننے والے ہیں اس میں بچے کی پیدائش سے لے کر اس کی شادی تک کے معاملات کی وضاحت کر دی ہے۔ اسلام سے قبل خواتین کے ساتھ جو سلوک روا تھا اس ے بارے میں ہر ذی روح با خبر ہے کہ اسلام نے چودہ سوسال پہلے عورت کو گھر اور معاشرے کا ایک فعال کردار بنانے میں اہم کردار ادا کیا یہی وجہ تھی عورت نا پسندیدہ مخلوق سے قابل عزت ٹھہری۔ جائیداد میں حصہ ملا، پڑھنے کا حق ملا ، اور پھر پسند کی شادی کا بھی مگر چند معاشرتی قباحتوں کو مد نظر رکھ کر تا کہ عورت غلط ہاتھوںمیں جانے سے محفوظ رہے اس لیے ولی کا کردار اہم قرار دیا گیا۔ وقت بدلنا شروع ہوا، عورت گھر کی چار دیواری سے نکل کر معاشی جنگ کا حصہ بنی ۔ پہلے بھی وہ کام کرتی تھی مگر اب اسے زرا وسیع مواقع ملے۔ ہمارا رہن سہن بھی بدلا، گھروں میں محرم رشتے داروں کے علاوہ کزنوں کی آمد و رفت بڑھی۔باپ بھائی کے دوست بھی گھر کی چار دیواری میں آنے لگے ، یعنی آگ اور پانی آمنے سامنے آ گئے۔ ظاہر ہے انسان کی اپنی ایک پسند اور سوچ ہوتی ہے اور وہ چاہتا ہے کہ اپنی زندگی وہ اسی سوچ کو مد نظر رکھ کر گزارے اور اسی طرح ملتے مرد ہو یا عورت اپنی پسند کا ، سوچ کا ساتھی مل جاتا ہے اور پھر اگلا مرحلہ اس کے حصول کا ہے جو اگر صحیح راستے سے نہ آئے تو بندہ دوسرے راستوں کا انتخاب کرتا ہے جیسے اکثر و بیشتر گھر والے قبول نہیں کرتے جس کی اہم ترین وجہ مروجہ معاشرتی نظام ہے جو ہمارے معاشرے میں انسانی خوشیوں ، انسانی جانوں اور مذہبی احکامات سے زیادہ اہم ہے۔ پاکستان ترقی پذیر اسلامی ملک ہے مگر آج بھی لوگ یہاں بعض فرسودہ روایات میں جکڑے ہوئے ہیں۔ آج کے اِس ترقی یافتہ دور میں بھی ہمارے معاشرے میں عورت کو آئے روز کارو کاری، ونی یا غیرت کے نام پر قتل یا کسی ظالمانہ رسم کی نذر کر دیا جاتا ہے بالخصوص غیرت کے نام پر قتل معمول بن چکا ہے۔ ایک رپورٹ کے مطابق پاکستان میں پچھلے پانچ سال میں تقریباً پانچ ہزار خواتین غیرت کی بھینٹ چڑھ چکی ہیں۔ جن میں سے زیادہ تر کا تعلق پنجاب اور سندھ سے تھا۔ بدھ کے روز لاہور میں بھی ایسا ہی درد ناک واقعہ پیش آیا جہاں نوجوان بیٹے نے اپنی بیوہ ماں کو دوسری شادی کرنے کی وجہ سے اپنی بہن سمیت غیرت کے نام پرقتل کر دیا حالانکہ ہمارا دین ایک بیوہ کو دوسری شادی کی مکمل اجازت دیتا ہے۔ اوکاڑہ میں بھی چچا نے اپنی بھتیجی کو بدچلنی کے شبہ میں قتل کر دیا۔ ایک طرف تو ہم خواتین کے حقوق کی پاسداری کی باتیں کرتے ہیں اور اُن کیلئے مخصوص دِن بھی مناتے ہیں، مگر دوسری طرف خواتین مظالم کا شکار ہیں اُن کا استحصال کیا جاتا ہے۔ اِن واقعات کی ایک بڑی وجہ خواتین میں آگاہی کا نہ ہونا بھی ہے۔ گزشتہ سال اکتوبر کے مہینے میں پارلیمنٹ نے غیرت کے نام پر قتل اور ریپ سے متعلق بل متفقہ طور پر منظور کئے تھے۔ بل کے تحت غیرت کے نام پر قتل کے مقدمات کو ناقابل تصفیہ قرار دیا گیا اور طے پایا تھا کہ مجرم قرار دیے جانے والے شخص کو عمر قید سے کم سزا نہیں دی جا سکے گی۔ اس کے باوجود آئے دن ایسے واقعات کا رونما ہونا ملک میں قانون نافذ کرنے والوں اداروں کی کارکردگی پر سوالیہ نشان ہے۔ دوسری جانب ہم بنیادی طور پر منافق لوگ ہیں اپنے گھروں میں غیر لوگوں کو داخل کرتے ہیں اور بہت روشن خیال یا پھر پُر اعتماد ہونے کا ثبوت فراہم کرتے ہیں تاہم جب کوئی ایسا منظر سامنے آتا ہے تو ہماری خود ساختہ انا اور غیرت جاگ جاتی ہے اور یوں ہم بہت آرام سے زمانہ جاہلیت کی تاریخ کو دہرانا شروع کرتے چلے جاتے ہیں۔آئے روز غیرت کے نام پر قتل کی وارتوں کی خبر یں مذہب سے دوری اور معاشرتی بے حسی اور بے غیرتی کے سواءکچھ نہیں۔مقامی این جی کے مطابق پاکستان میں ہر سال ایک ہزار سے زائد لڑکیوں اور عورتوں کو اُن کے اپنے ہی باپ،بھائی ،شوہر،منگیتر یا اُن کی محبت میں گرفتار ہونے والے غیرت کے نام پر موت کے گھاٹ اُتار دیتے ہیں۔عورت فاو¿نڈیشن کا یہ کہنا ہے کہ غیرت کے نام پر مرنے والی عورتوں کی تعداد اس سے زیادہ بھی ہو سکتی ہے کیونکہ یہ اعداد وشمار صرف و صرف ان اخباری رپورٹس پر مبنی ہیں جو شائع ہوتے ہیں۔ جبکہ اس حوالے سے سب سے بڑا المیہ یہ ہے کہ ملک کے دور دراز علاقوں میں اس نوعیت کے ہونے والے واقعات کی نہ تو ایف آئی آر کٹتی ہے اور نہ ہی وہ اخبار میں شائع ہو پاتے ہیں۔عورت فاو¿نڈیشن کے مطابق پاکستان میں حکومتی سطح پر کوئی ڈیٹا موجود نہیں ہے۔ افسوس کا مقام یہ ہے کہ پیروی نہ ہونے۔قانونی سقم اور کرپشن کے باعث اکثر مقدمات فیصلہ قتل کرنے والوں کے حق میں آجاتا ہے اور وہ باعزت بری ہو جاتے ہیں۔جب کہ یہ بھی دیکھا گیا ہے کہ اکثر اوقات قتل کرنے والا اپنا ہی باپ،بھائی یا شوہر قانون میں موجود (خاندان کی جانب سے) معافی کے باعث بھی چھوٹ جاتے ہیں اور بقیہ زندگی ایک لاش کے اُوپر سینہ تان کر گزارتاہے۔یہ کیسی زندگی ہے جو یہ گزارتے ہیں اور جب مردہ ضمیر کوئی دہائی دے تو اُسے غیرت کے نام کی گولی دے کر سلا دیا جاتا ہے۔ایسی شادیاں ازل سے ہو رہی ہیں اور قیامت تک ہوتی رہیں گئیں پسند کی شادی کو کوئی روک نہیں سکتا قبول کر لیا جائے یا قطعی تعلقی کر لی جائے اس سے زیادہ اچھا طریقہ کوئی اور نہیں ہو سکتا مگر جان لینے کا اختیا رکسی کے پاس نہیں ہے جبکہ اس مسئلہ کی شدت کو محسوس کرتے ہوئے ضرورت اس امر کی ہے کہ لوگوں میں آ گاہی پیدا کی جائے ،انسانی جان اور حرمت کی۔معاشرتی رویوں کو تبدیل کرنا ہو گا ورنہ یہاں کوئی عزت اور محبت سے جی نہیں سکے گا۔ (کالم نگار تر سماجی موضوعات پرلکھتی ہیں) ٭….٭….٭</TEXT>
