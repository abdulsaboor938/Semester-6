<DOCNO>1678715</DOCNO>
<HL>مطالبات منظور نہ کرنے کیخلاف ایپکاکی لاہور سمیت پنجاب بھرمیںقلم چھوڑ ہڑتال</HL>
<AUTHOR>نوائے وقت</AUTHOR>
<DATELINE> Pakistan 2017-11-16 07:31:12+05</DATELINE>
<TEXT>لاہور (آن لائن+ نامہ نگاران) ایپکا پنجاب کی کال پرگزشتہ روز حکومت کی طرف سے مطالبات منظور نہ کرنے کیخلاف لاہور، فیصل آباد، ننکانہ، شیخوپورہ پنجاب بھر کے 36 اضلاع کے محکمہ جات کے لاکھوں سرکاری ملازمین نے قلم چھوڑ ہڑتال کرتے ہوئے اپنے اپنے دفاتر میں احتجاجی جلوس ، مظاہرے و دھرنے دئیے جبکہ لاہور میں محکمہ کچی آبادیز پنجاب، لوکل گورنمنٹ کمپلیکس ،وائلڈ لائف، زراعت ،ہیلتھ، قائد اعظم لائبریری ، سوشل ویلفیئر، ادارہ تخفظ ماحولیات، ڈی جی لیبر، ایکسائز اینڈ ٹیکسیشن، ڈی ایس ڈی، سپیشل ایجوکیشن، جنا ح ہسپتال، چڑیا گھر، بینو ولنٹ فنڈ میں احتجاجی جلوس و دھرنے دئیے ۔ صدر ایپکا پنجاب حاجی محمد ارشاد چوہدری اور دیگر عہدیداروں نے مختلف محکموں کے دورے کئے اور پنجاب بھر کے اضلاع اور لاہور کے محکمہ جات کے احتجاج کو تسلی بخش قرار دیا۔ اس موقع پر حاجی ارشاد نے مظاہرین سے خطاب کرتے ہوئے کہا کہ حکومت پنجاب ایپکا کے جائز مطالبات جن میں یوٹیلیٹی الائونس کی ادائیگی، ہائوس ریکوزیشن کی منظوری، محکمہ زکوۃ، بینوولینٹ فنڈ سمیت دیگر تمام ملازمین کو ریگولر کرنا دیگر صوبوں سے تنخواہ کے7.5% فرق کی ادائیگی ، ریٹائرمنٹ پر گروپ انشورنس کی ادائیگی، محکمہ صحت، تعلیم اور بلدیات سے ختم کی گئی پوسٹیں بحال کرنا، بقیہ کیڈرز کی اپ گریڈیشن، ایپکا قائدین کے خلاف کی جانے والی انتقامی کاروائیوں کا خاتمہ و دیگرفوری طور پر منظور کیے جائیں وگرنہ 22 نومبر 2017 کو پنجاب بھر کے36 اضلاع میں ڈپٹی کمشنر ز آفسز کے باہر ڈویژنل و ضلعی صدور ایپکا کی قیادت میں جلوس نکالے جائیں گے اور دھرنا دیتے ہوئے بھرپور احتجاج کریں گے جبکہ لاہور میں لوکل گورنمنٹ کمپلیکس سے سول سیکرٹریٹ چوک تک ریلی نکالی جائے گی جس کی تمام ملازمین نے حمایت کی اور بھر پور شرکت کی یقین دہانی کروائی۔دریں اثنا فیصل آباد، بہاولپور، ننکانہ اور شیخوپورہ میں بھی احتجاجی ریلیاں نکالی گئی او رمظاہرے کئے گئے جن سے خطاب کرتے ہوئے مقامی قائدین نے کہا کہ ہمارے مطالبات ابھی تک منظور نہیں کئے گئے جس سے شدید بے چینی پھیل رہی ہے۔ اس موقع پر پنجا ب حکومت کے خلاف شدید نعرے بازی بھی کی گئی اور بعض مقامات پر سیکرٹری ہیلتھ پنجاب کے پتلے نذرآتش کئے گئے۔</TEXT>
