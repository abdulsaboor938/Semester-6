آئی سی سی کرکٹ ورلڈ کپ2019کی ٹرافی آج پاکستان پہنچے گی
لاہور : آئی سی سی کرکٹ ورلڈ کپ2019کی ٹرافی دنیا کے دورے کے دوران سری لنکا سے ہوتی ہوئی آج پاکستان پہنچے گی، ورلڈکپ ٹرافی3سے8اکتوبر تک پاکستان میں رہے گی۔ تفصیلات کے مطابق آئی سی سی کرکٹ ورلڈ کپ کی ٹرافی سری لنکا سے ہوتی ہوئی آج پاکستان پہنچے گی، پاکستان میں چھ روز قیام کے دوران پہلے لاہور پہنچے گی۔ شیڈول کے مطابق ٹرافی تین اکتوبر کو قذافی اسٹیڈیم سے ٹورازم ڈبل ڈیکر بس پر دوپہر ڈیڑھ بجے شہر کا چکر لگائے گی۔ چار اکتوبر کو ٹرافی کو پہلے گورنمنٹ کالج یونیورسٹی لے جایا جائے گا۔ فوٹو سیشن کے لئے ٹرافی کو واہگہ بارڈر اور پھر شوکت خانم اسپتال لے جایا جائے گا۔ پانچ اور چھ اکتوبر کو ٹرافی کو اسلام آباد اور پھر سات اور آٹھ اکتوبر کو کراچی میں مختلف مقامات پر لے جایا جائے گا، جس کے بعد ٹرافی کو بنگلہ دیش کے لئے روانہ کر دیا جائے گا۔ یاد رہے کہ کرکٹ ورلڈ کپ 30مئی سے14جولائی2019تک انگلینڈ اور ویلز میں منعقد ہوگا، پاکستان کا پہلا میچ ویسٹ انڈیز کے خلاف ہے جو 31 مئی کو ٹرینٹ برج پر کھیلا جائے گا۔ مزید پڑھیں : آئی سی سی کرکٹ ورلڈ کپ 2019 کی ٹرافی 3اکتوبر کو پاکستان لائی جائے گی میگا ایونٹ ٹرافی کے عالمی ٹوور کا آغاز آئی سی سی ہیڈ کوارٹر سے27اگست سے ہوا تھا، نو ماہ کے دوران ورلڈ کپ کی ٹرافی ٹورنامنٹ میں حصہ لینے والے ممالک کے علاوہ دیگر گیارہ ممالک میں بھی جائے گی، جس میں نیپال ، امریکہ اور جرمنی بھی شامل ہیں۔  comments
