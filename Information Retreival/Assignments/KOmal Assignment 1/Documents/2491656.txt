<DOCNO>2491656</DOCNO>
<HL>پاکستان بارکونسل کی اپیل پر وکلاء کی جانب سے عدالتی کارروائیوں کا مکمل بائیکاٹ، اٹھارہ فروری تک احتجاج جاری رکھنے کا اعلان</HL>
<AUTHOR>اردو پوائنٹ</AUTHOR>
<DATELINE> Pakistan 2008-02-11 12:44:40+05</DATELINE>
<TEXT>لاہور(اُردو پوائنٹ اخبار تازہ ترین۔11فروری۔2008) پاکستان بار کونسل کی اپیل پر ملک بھر میں وکلاء نے آج سے دوبارہ عدالتی کارروائیوں کا مکمل بائیکاٹ شروع کردیا۔ اس حوالے سے وکلاء کی جانب سے بھوک ہڑتالی کیمپ لگائے گئے اور احتجاجی مظاہرے کئے گئے ۔پاکستان بارکونسل نے اٹھارہ فروری تک عدالتی کارروائیوں کے مکمل بائیکاٹ کا اعلان کیاہے ۔اس سلسلے میں اسلام آباداور راولپنڈی میں وکلاء نے عدالتی کارروائیوں کا بائیکاٹ کیا۔ دارالحکومت میں ایک گھنٹے کی علامتی بھوک ہڑتال بھی کی گئی۔ () ادھر روالپنڈی میں احتجاجی مظاہرہ کیا گیا۔جس سے مختلف وکلاء رہنماؤں نے خطاب کیا اور عدلیہ کی آزادی کے لئے تحریک جاری رکھنے کا اعلان کیا۔ لاہور میں بھی ہائی کورٹ اور ماتحت عدالتوں میں کسی کیس کی پیروی نہیں کی گئی ۔وکلاء نے احتجاجی مظاہرہ کیا اور ریلی نکالی۔ وکلاء نے لاہور ہائیکورٹ بار کے صدر احسن بھون کی جانب سے ایڈشنل جج کی حیثیت سے حلف اٹھانے پر بھی احتجاج کیا اوران کے دفتر میں سامنے نعرے لگائے ۔ ادھر کراچی ، پشاور اور کوئٹہ سمیت دیگر شہروں میں بھی عدالتی کارراوئیوں کا بائیکاٹ کیا گیا۔</TEXT>
