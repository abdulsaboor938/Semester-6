<DOCNO>2202296</DOCNO>
<HL>کوئٹہ: نعشوں کیساتھ دھرنا جاری‘ چیف جسٹس کا ازخود نوٹس‘ آج سماعت ہو گی</HL>
<AUTHOR>نوائے وقت</AUTHOR>
<DATELINE> Pakistan 2013-02-19 04:36:46+05</DATELINE>
<TEXT>اسلام آباد + کوئٹہ (نمائندہ نوائے وقت + سٹی رپورٹر + نوائے وقت رپورٹ) چیف جسٹس افتخار محمد چودھری نے کوئٹہ ہزارہ ٹا¶ن میں ہونے والے قتل عام کا ازخود نوٹس لے لیا ہے۔ اٹارنی جنرل اور ایڈووکیٹ جنرل بلوچستان کو نوٹس جاری کر دئیے گئے ہیں اور مقدمہ کی سماعت آج ہو گی۔ سپریم کورٹ سے جاری اعلامیہ کے مطابق چیف جسٹس نے مذکورہ حادثہ پر نوٹس لیتے ہوئے اسے بلوچستان بدامنی کیس سے منسلک کر دیا ہے، بدامنی کیس کی سماعت 6 مارچ کو ہونی تھی مگر کوئٹہ کے اس بم دھماکے کے باعث فوری طور پر اب اس کیس کی سماعت آج ہو گی۔ رجسٹرار نے بتایا ہے کہ پورے ملک میں شیعہ برادری دھرنا دے رہی ہے، ازخود نوٹس کی سماعت آج اوپن کو رٹ میں ہو گی۔ دریں اثناءچیف جسٹس نے اسلام آباد کے نواحی علاقہ بہارہ کہو میں بچی کو زیادتی کے بعد قتل کرنے کے واقعہ کا بھی ازخود نوٹس لیا ہے۔ آئی جی کو آج خود رپورٹ لے کر پیش ہونے کا حکم دیا گیا۔ دوسری جانب سانحہ ہزارہ ٹا¶ن میں جاںبحق ہونے والوں کی تعداد 91 ہو گئی ہے۔ جاںبحق افراد کے لواحقین سمیت 4 ہزار سے زیادہ افراد نے میتوں کے سمیت دھرنا دوسرے روز بھی جاری رکھا۔ انہوں نے مطالبہ کیا کہ جب تک کوئٹہ کو فوج کے حوالے نہیں کیا جاتا، دہشت گردی کے واقعہ میں ذمہ داری قبول کرنے والوں کو گرفتار نہیں کیا جاتا یہ دھرنا جاری رہے گا۔ سانحہ کوئٹہ کےخلاف شیعہ علما کونسل کی اپیل پر ملک بھر میں سوگ منایا گیا۔ کراچی سمیت مختلف شہروں میں ہڑتال اور احتجاجی مظاہرے کئے گئے۔ کراچی میں تمام کاروباری اور تعلیمی ادارے بند رہے۔ ٹرانسپورٹ تنظیموں کی جانب سے ہڑتال کی حمایت کے بعد شاہراہوں پر ٹریفک کم دکھائی دی۔ دھرنے میں خواتین، بوڑھے اور بچے شامل تھے۔ مظاہرین نے مطالبات کی منظوری تک دھرنے جاری رکھنے کا اعلان کرتے ہوئے کہاکہ کوئٹہ کو فوج کے حوالے کیا جائے عوام کے تحفظ کو یقینی بنایا جائے، دہشت گردوں کے سرپرستوں کےخلاف ٹارگٹڈ آپریشن شروع کیا جائے۔ کراچی میں ایم اے جناح روڈ، نمائش چورنگی، انچولی، عائشہ منزل، رضویہ سوسائٹی، یونیورسٹی روڈ اور شارع فیصل کے علاوہ ملیر سٹار گیٹ کے قریب احتجاجی دھرنے دئیے گئے۔ کراچی میں 17 مقامات پر دھرنوں سے ٹرینوں، پروازوں کے شیڈول متاثر، راولپنڈی اور دیگر شہروں میں بھی دھرنے۔ ملیر میں احتجاج کے باعث ٹرینوں کی آمدروفت تاخیر کا شکار ہو گئی۔ حکومت پنجاب کے اعلان کے بعد سرکاری عمارتوں پر قومی پرچم سرنگوں رہا۔ سکھر میں غریب آباد سے ریلی نکالی گئی۔ جیکب آباد اور کندھ کوٹ میں بھی شیعہ علما کونسل کے کارکنوں نے دھرنا دے کر ٹائر نذر آتش کیے۔نواب شاہ میں مختلف مقامات پر نامعلوم مسلح افراد نے ہوائی فائرنگ کر کے تمام تجارتی مراکز بند کرا دئیے۔ حیدر آباد ، عمرکوٹ، دادو، گھوٹکی سمیت سندھ کے دیگر شہر میں بھی یوم سوگ منایا گیا اور ہڑتال کی گئی۔ آزاد کشمیر اور گلگت بلتستان میں بھی یوم سوگ پر ہڑتال اور مظاہرے کئے گئے۔ مجلس وحدت المسلمین نے کراچی میں جاری دھرنوں کو 3 مرکزی دھرنوں میں تبدیل کرنے کا فیصلہ کیا ہے۔ ملتان میں بھی دھرنے دئیے گئے۔ لاہور ہائیکورٹ میں صبح ساڑھے دس بجے تک صرف ارجنٹ مقدمات کی سماعت کی گئی جس کے بعد ہائیکورٹ میں بھی ہڑتال ہو گئی۔ سندھ ہائیکورٹ بار، کراچی بار اور ملیر بار کے وکلا نے عدالتوں کا بائیکاٹ کیا۔ کوئٹہ میں بھی وکلا نے عدالتوں کا بائیکاٹ کیا۔ پاکستان اور سندھ بار کونسلز کی اپیل پر احتجاج کے باعث وکلا عدالتوں میں پیش نہ ہوئے۔ سندھ ہائیکورٹ بار ایسوسی ایشن کی جنرل باڈی کا مشترکہ اجلاس ہوا جس میں سانحہ کوئٹہ کی شدید مذمت کرتے ہوئے ذمہ داروں کےخلاف کارروائی کا مطالبہ کیا گیا۔ جاںبحق افراد کے ایصال ثواب کےلئے فاتحہ خوانی کی گئی۔ قائد ملت جعفریہ علامہ ساجد نقوی نے سانحہ کوئٹہ کیخلاف ملک بھر میں دھرنے کا اعلان کیا ہے۔ مجلس وحدت المسلمین کے رہنما علامہ امین شہیدی نے کہا کہ ریاست عوام کو تحفظ دینے میں ناکام ہو چکی ہے۔ عوام کو اپنے محلے کی خود حفاظت کرنا ہو گی۔ گورنر بلوچستان کوئٹہ کا کنٹرول فوری فوج کے حوالے کریں۔ مظاہرین سے خطاب کرتے ہوئے انہوں نے کہا کوئٹہ میں شرپسند عناصر کیخلاف ٹارگٹڈ آپریشن کیا جائے۔ جب تک ہمارا مطالبہ تسلیم نہیں ہوتا ملک میں دھرنے جاری رہیں گے۔ کوئٹہ میں دھماکے کے بعد کراچی میں سکیورٹی ہائی الرٹ کر دی گئی ہے۔ پولیس نے گورنر ہاو¿س، وزیر اعلیٰ ہاو¿س اور امریکی قونصل خانے جانے والے راستے کنٹینرز لگا کر بند کر دئیے ہیں۔ الطاف حسین نے ہزارہ قبیلے کے سردار سعادت علی کو فون کر کے سانحہ کوئٹہ کی مذمت کی اور قاتلوں کے خلاف کارروائی کا مطالبہ کیا۔ سردار سعادت نے کہا ہے کہ میتیں آج دفنا دی جائیں گی۔ الطاف حسین نے کہا ہے کہ عوامی احتجاج کے باوجود حکومتی بے حسی افسوسناک ہے۔ اپنے بیان میں انہوں نے کہا کہ ملک بھر میں اہل تشیع ہی نہیں تمام عوام سراپا احتجاج ہیں۔ اب تک کسی حکومتی شخصیت نے کوئٹہ کا دورہ نہیں کیا۔ سانحے کے زخمیوں کو فوری کراچی منتقل کیا جائے۔ ہزارہ کمیونٹی کی نسل کشی بند کی جائے۔ ہیومن رائٹس کمشن برائے انسانی حقوق (ایچ آر سی پی) نے ہزارہ برادری کے افراد کی ہلاکت کی شدید مذمت کی ہے اور لشکر جھنگوی کے خلاف کارروائی میں حکومتی ناکامی کو شدید تنقید کا نشانہ بنایا ہے۔ پاکستان کمشن برائے انسانی خقوق نے کہا ہے لشکر جھنگوی کے خلاف کارروائی نہ کرنا حکومتی ناکامی ہے۔ پاکستان انٹرفیتھ لیگ کے رہنما¶ں نے کوئٹہ میں دہشت گردی کے واقعہ کے خلاف نیشنل پریس کلب اسلام آباد کے باہر احتجاجی مظاہرہ کیا اور مطالبہ کیا کہ کیرانی روڈ کوئٹہ کے دہشت گردی کے و اقعہ کی غیر جانبدارانہ تحقیقات کے لئے انکوائری کمشن بنایا جائے اور ملوث افراد کو عبرتناک سزا دی جائے، واقعہ میں جاںبحق اور زخمی ہونے والے افراد کو فوری طور پر معاوضہ دیا جائے اور ہزارہ کمیونٹی سمیت کوئٹہ کے تمام باشندوں کو تحفظ فراہم کیا جائے۔ کراچی میں مکمل ہڑتال رہی، پبلک ٹرانسپورٹ، نجی گاڑیاں، تجارتی مراکز، مارکیٹیں، شاپنگ بازار، بنک، سی این جی سٹیشن بند رہے، سندھ ہائیکورٹ اور ماتحت عدالتوں میں وکلا نے ہڑتال کی۔ شہر کی سڑکیں سنسان رہیں۔ اندرونی سندھ بھی ہڑتال رہی۔ خیبر پی کے حکومت نے آج یوم سوگ کا اعلان کر دیا ہے۔ بلوچستان کے سیکرٹری صحت نصیب اللہ بازئی نے بتایا کہ سی ا یم ایچ میں 190 میں سے 44 کو طبی امداد کے بعد فارغ کر دیا گیا تھا۔ صدر آصف علی زر داری نے ایک بار پھر کوئٹہ سانحہ کی بھرپور مذمت کرتے ہوئے کہا ہے کہ معصوم لوگوں کی جانوں سے کھیلنے والے دہشت گردوں کے خلاف سخت کارروائی کی جائے۔ صدر زرداری نے گورنر بلوچستان ذوالفقار مگسی کو ٹیلی فون کیا اور کوئٹہ سمیت بلوچستان کی صورت حال پر گفتگو کی۔ صدر آصف علی زرداری نے کوئٹہ میں دھماکے کے بعد پیدا ہونے والی صورت حال سے متعلق گورنر سے دریافت کیا۔ صدر نے ملزموں کی گرفتاری کےلئے اقدامات سے آگاہی حاصل کی۔ صدر نے کہاکہ معصوم لوگوں کی جانوں سے کھیلنے والوں کا اسلام سے کوئی تعلق نہیں۔ دہشت گردوں کے خلاف سخت کارروائی کی جائے۔ صدر نے گورنر بلوچستان کو ہدایت کی کہ دہشت گردوں کے خلاف ٹارگٹڈ آپریشن کیا جائے اگر آپریشن کے دوران فوج کی ضرورت پڑے تو مدد لی جائے۔ صدر اور وزیراعظم نے ہدایت کی ہے کہ فرقہ وارانہ دہشت گردی میں ملوث عناصر فوری م¶ثر، بلاتخصیص اور ہر سطح پر آپریشن کیا جائے۔ اسلام آباد میں آغا سید حامد علی شاہ موسوی کے اعلان پر تحریک نفاذ فقہ جعفریہ کا ملک گیر احتجاج، کارزکن رکاوٹیں توڑ کر پارلیمنٹ ہا¶س پہنچ گئے۔ اپوزیشن لیڈر چودھری نثار علی، ایم کیو ایم کے ارکان، ریاض فتیانہ، ناصر علی شاہ، طاہر اورنگزیب سمیت درجنوں ممبران اسمبلی نے مظاہرین سے اظہار یکجہتی کیا۔ سیکرٹری داخلہ بلوچستان اکبر حسین درانی نے کہا ہے کہ بلوچستان میں ہم اس وقت حالت جنگ میں ہیں، ہمیں نظر نہ آنے والے دشمن کا سامنا ہے، دھماکہ کرنے والوں کا تعلق کسی مذہب اور فرقہ سے نہیں ہو سکتا ہمیں ان کے خلاف لوگوں میں شعور و آگاہی پیدا کرنی ہو گی، سانحہ کرانی میں جاں بحق ہونے والے 91 افراد میں سے 33 جبکہ زخمیوں میں سے 55 کا تعلق افغانستان سے ہے، م¶ثر کارروائی کے بعد بوکھلاہٹ کا شکار ہو کر امن دشمنوں نے ردعمل کے طور پر دھماکہ کیا، ایک مخصوص کمیونٹی کو ٹارگٹ کرنے کا مقصد آگ کو بھڑکانا ہے، مزاحمت کاروں کے لئے ماہوار معاوضے کے اعلان کے بعد 60 سے 70 افراد متعلقہ ڈپٹی کمشنرز سے رابطے کر چکے ہیں۔ پریس کانفرنس سے خطاب کرتے ہوئے انہوں نے کہا کہ کرانی کا واقعہ انتظامیہ کی ناکامی نہیں۔ لاہور (خصوصی رپورٹر + خصوصی نامہ نگار + وقائع نگار خصوصی + نامہ نگاروں سے) ہزارہ ٹا¶ن کوئٹہ میں دہشت گردی کے واقعہ کے خلاف لاہور اور نواحی شہروں میں بھی احتجاجی مظاہرے ہوئے۔ لاہور میں مسلم لیگ (ن)، پاکستان تحریک انصاف، متحدہ قومی موومنٹ، تحریک استقلال، استقلال پارٹی و دیگر کے کارکنوں نے احتجاج مظاہرے کئے۔ مسلم لیگ (ن) کے مظاہرین کی قیادت پرویز ملک، خواجہ عمران نذیر، عمران گورایا، توصیف شاہ اور خواجہ سعد فرخ نے کی۔ تحریک انصاف کے مظاہرین کی قیادت شیخ عامر اور فرخ جاوید مون کر رہے تھے۔ متحدہ قومی موومنٹ کے سید افتخار گیلانی کی قیادت میں کارکن احتجاج میں شریک ہوئے۔ تحریک استقلال کے مرکزی صدر رحمت خان وردگ اور استقلال پارٹی کے سربراہ سید منظور علی گیلانی کی قیادت میں ان کی جماعتوں کے کارکنوں نے بھی احتجاج مظاہرے میں حصہ لیا۔ مظاہرین نے بینر اور کتبے اٹھا رکھے تھے جن پر دہشت گردی کے خلاف نعرے درج تھے۔ مجلس وحدت مسلمین نے مطالبات کی منظوری تک نعشیں رکھ کر دھرنا دینے کے اعلان کی حمایت کرتے ہوئے بھی گذشتہ روز دوبارہ دھرنا دیا۔ مجلس وحدت مسلمین اور آئی ایس او کے زیر اہتمام مال روڈ پر گورنر ہاو¿س کے سامنے دوبارہ دھرنا دیا۔ مال روڈ پر خواتین، بچوں، نوجوانوں اور بزرگوں کی کثیر تعداد موجود تھی جس میں وقت گزرنے کے ساتھ اضافہ ہوتا رہا، دھرنے کے شرکا نے نمازیںبھی مال روڈ پر ہی ادا کیں۔ مجلس وحدت کے زہر اہتمام مولانا اقبال کامرانی کی قیادت میں ٹھوکر نیاز بیگ پر دھرنا دیا گیا۔ دھرنے کے شرکا کہنا تھا کہ جب تک کوئٹہ کی ہزارہ برادری کا قتل عام بند نہیں کیا جاتا اور ان کے مطالبات پورے نہیں کئے جاتے وہ گورنر ہاو¿س کے سامنے بیٹھے رہیں گے۔ مجلس وحدت مسلمین کے رہنما علامہ ابوذر مہدوی، علامہ احمد اقبال رضوی، علامہ امتیاز کاظمی، علامہ اقبال کامرانی، سید اسد عباس نقوی و دیگر نے کہا ہم نے بلوچستان حکومت کا خاتمہ اس لئے کروایا تھا کہ وہاں امن قائم ہو سکے لیکن گورنر راج میں بھی دہشت گردی کنٹرول نہیں ہوئی اس لئے ہمارا مطالبہ ہے کہ کوئٹہ کو فوج کے حوالے کیا جائے۔ پاکستان عوامی تحریک کے مرکزی صدر ڈاکٹر رحیق احمد عباسی کی قیادت میں اعلیٰ سطحی وفد نے گورنر ہاﺅس لاہور کے سامنے سانحہ کوئٹہ کے حوالے سے دھرنے میں شرکت کی۔ وفد میں خرم نواز گنڈاپور، فیاض وڑائچ، ساجد محمود بھٹی، خالد حسینی، عبدالحفیظ چودھری اور قاضی محمود شامل تھے۔ ڈاکٹر رحیق احمد عباسی نے دھرنے کے شرکا سے خطاب کرتے ہوئے کہا کہ بلوچستان میں امن کی بحالی کےلئے حکومت کی تما م تر کوششیں ناکام ہو چکی ہیں لہٰذا کوئٹہ کو فوج کے حوالے کرنے کے مطالبے کی حمایت کرتے ہیں۔ جماعت اسلامی کے حافظ سلمان بٹ، امیر العظیم و دیگر رہنماﺅں نے بھی رات گئے گورنر ہاﺅس کے سامنے دھرنے میں شریک ہو کر شرکا کو اپنی حمایت کا اعلان کرتے ہوئے کوئٹہ دہشت گردی کی پرزور مذمت کی۔ جماعت اسلامی کے سیکرٹری جنرل لیاقت بلوچ نے ٹھوکر نیاز بیگ لاہور اور جہلم میں اہل تشیع کے ساتھ اظہار یکجہتی کرتے ہوئے ان کے احتجاجی دھرنوں میں شرکت کی۔ لیاقت بلوچ نے کہا کہ حکومت عوام کو جان و مال کا تحفظ دینے میں بری طرح ناکام ہو گئی ہے۔ سانحہ کوئٹہ کے مجرموں کا سراغ لگا کر ان کو کیفر کردار تک پہنچایا ہوتا تو آج قوم کو دوبارہ اس المیے سے نہ گزرنا پڑتا۔ جماعت اسلامی اہل تشیع کے غم میں برابر کی شریک ہے۔ جب تک مجرموں کو پکڑکر سزا نہیں دی جاتی ہر جگہ ہمارا احتجاج جاری رہے گا۔ صدر اور وزیراعظم نے سوگوار خاندانوں اور جاںبحق ہونے والوں کے لواحقین کی خبر تک نہیں لی۔ جماعت اسلامی اپنے غمزدہ بھائیوں کے ساتھ ہے اور مطالبہ کرتی ہے کہ سانحہ بلوچستان کے مجرموں کو گرفتار کر کے کیفر کردار تک پہنچایا جائے۔ کرانی روڈ کے خلاف گورنر ہا¶س اور ٹھوکر نیاز بیگ سمیت متعدد مقامات پر دھرنے دئیے گئے جس سے شہر میں ٹریفک کا نظام معطل رہا۔ مظاہرین نے ٹھوکر نیاز کے مقام پر موٹروے کو ٹریفک کے لئے بند کر دیا۔ چونگی امرسدھو میں میٹرو بس سروس کے روٹ کو بند کر دیا گیا، مختلف مقامات پر دھرنوں کی وجہ سے اہم شاہراہوں پر ٹریفک کا نظام معطل رہا۔ پنجاب بار کونسل کی اپیل پر سانحہ کوئٹہ کے سوگ میں وکلا نے گذشتہ روز صوبے بھر میں ہڑتال کی۔ لاہور کی اعلیٰ و ضلعی عدالتوں میں ہزاروں مقدمات کی سماعت نہ ہو سکی اور ان مقدمات میں کسی کارروائی کے بغیر اگلی تاریخیں ڈال دی گئیں۔ شیخوپورہ سے نامہ نگار خصوصی کے مطابق سانحہ کوئٹہ کے خلاف پریس کلب اور مرکزی انجمن تاجران کے زیر اہتمام پریس کلب سے احتجاجی ریلی نکالی گئی اور چوک یادگار پارک میں علامتی دھرنا دیا گیا، جس کی قیادت الحاج ملک اسلم، میاں پرویز، جاوید معراج، رانا عثمان، سلطان حمید راہی، عبدالحمید بھٹی، رانا سرور، عارف کمبوہ، ایوب شیخ، غلام احمد چودھری، کریم الدین خلجی، علی عابد، اعظم محمود ولانہ اور شیخ عبدالحفیظ، حاجی قمر بھٹی، حیدر جاوید سید نے کی، الحاج اسلم بلوچ، عبدالحمید بھٹی، رانا محمد سرور اور جاوید معراج نے خطاب کرتے ہوئے کہا کہ بلوچستان میں ہزارہ کمیونٹی کو متعدد بار ٹارگٹ کلنگ کا نشانہ بنانے والے ملزمان کو گرفتار کیا جائے اور دہشت گردی کے سدباب کیلئے م¶ثر اقدامات اٹھائے جائیں۔ مجلس وحدت المسلمین، شیعہ علما کونسل، فقہ جعفریہ، آئی ایس او اور امامیہ آرگنائزیشن نے چوک یادگار میں دھرنا دیا۔ اس موقع پر چودھری شبر حسین، بابر نقوی، حیدر جاوید سید، انتخاب زیدی، کامران زیدی، سید دلشاد ناصر، سید بابر رضا شاہ، سید عمران شاہ، ملک اسد اشرف و دیگر نے خطاب کرتے ہوئے کہا کہ کوئٹہ میں ہزارہ برادری پرخودکش حملہ ظلم کی انتہا ہے، وفاقی حکومت عوام کی جان و مال کے تحفظ میں بری طرح ناکام ہو چکی ہے جبکہ مقامی مذہبی جماعتوں اور تاجر تنظیموں کی طرف سے آج مکمل پہیہ جام ہڑتال کا اعلان کیا گیا ہے اور اس سلسلہ میں تمام تر تجارتی مراکز، بازار اور مارکیٹیں مکمل طور پر بند رکھنے کی اپیل کی ہے۔ حافظ آباد سے نمائندہ نوائے وقت کے مطابق ڈسٹرکٹ بار کے وکلا نے سانحہ کوئٹہ کے خلاف مکمل ہڑتال کی۔ اس دوران وکلا احتجاجاً عدالتوں میں پیش نہ ہوئے۔ گوجرانوالہ سے نمائندہ خصوصی کے مطابق پنڈی بائی پاس میں شیعہ علما کونسل کی جانب سے بھوک ہڑتالی کیمپ لگا دیا ہے۔ کیمپ کے شرکا کا کہنا ہے کہ کوئٹہ میں شیعہ کمیونٹی کے خلاف یہ دوسرا بڑا سانحہ ہے اور اب وہ چپ نہیں رہیں گے۔ ننکانہ صاحب سے نمائندہ نوائے وقت، نامہ نگار کے مطابق انجمن جعفریہ ضلع ننکانہ صاحب کے صدر سید راحت حسین شاہ کی قیادت میں بیری والا چوک میں دھرنا دیا گیا۔ سید راحت حسین شاہ نے کہا کہ حکومت اس واقعہ میں ملوث ملزموں کو فی الفور گرفتار کر کے قرارواقعی سزا دے۔ ڈسٹرکٹ بار ننکانہ صاحب کے و کلا نے سانحہ کوئٹہ کے خلاف عدالتوں کا مکمل بائیکاٹ کیا اور کوئی بھی وکیل کسی بھی عدالت میں پیش نہ ہوا جس کے سبب دور دراز سے آئے ہوئے سائلوں کو شدید دشواری کا سامنا کرنا پڑا۔ صدر بار چودھری محمد انور زاہد، جنرل سیکرٹری رائے معمر قذافی نے کہا کہ حکومت سانحہ کوئٹہ کے واقعہ میں ملوث ملزمان کو فی الفور گرفتار کرے۔ فیروزوالا بار کے زیر اہتمام وکلا نے مکمل ہڑتال کی۔ بارروم میں تعزیتی تقریب منعقد ہوئی جس کی صدارت صدر بار چودھری شاہ نواز اسمٰعیل ایڈووکیٹ نے کی۔ پتوکی میں سینکڑوں افراد نے مکتبہ وحدت المسلمین کے زیر اہتمام احتجاجی جلوس نکالا اور کچہری چوک پتوکی میں کئی گھنٹے دھرنا دیا۔ مظاہرین سے خطاب کرتے ہوئے عارف بھٹی، عبدالرزاق علوی، شرافت شاہ، بابر شاہ و دیگر نے کہا کہ ایک سازش کے ذریعے کوئٹہ میں اہل تشیع کے لوگوں کو نشانہ بنایا جا رہا ہے۔ فیصل آباد، سیالکوٹ، خوشاب، نارروال، گجرات، سرگودھا، چنیوٹ، جھنگ، پاکپتن، جڑانوالہ، پیر محل سمیت کئی شہروں میں وکلا نے مظاہرے کئے، ریلیاں نکالیں، دھرنے دئیے اور عدالتوں کا بائیکاٹ کیا۔ مقررین نے کوئٹہ کو فوج کے حوالے کرنے کا مطالبہ کیا۔</TEXT>
