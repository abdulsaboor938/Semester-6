<DOCNO>1213670</DOCNO>
<HL>جے آئی ٹی میں بطور گواہ پیش ہونیکا خواہشمندسابق پولیس افسر خود کرپٹ نکلا</HL>
<AUTHOR>روزنامہ جنگ</AUTHOR>
<DATELINE> Pakistan 2017-06-19 05:06:00+05</DATELINE>
<TEXT>اسلام آباد(آئی این پی)شریف خاندان کے خلاف مبینہ طور پر منی لانڈرنگ کے الزامات کی تحقیقات کرنے کے دعویداراور جے آئی ٹی میں بطور گواہ پیش ہونے کے خواہشمند ریلوے پولیس کا سابق ایس پی انعام الرحمان سحری نیب زدہ نکلا اور این آر او سے بھی مستفید ہوا ،انٹرپول نے ملزم انعام الرحمان سحری کی گرفتاری کیلئے ریڈوارنٹ جاری کررکھے ہیں ،نیب نے سال2007میں انعام الرحمان سمیت پانچ ملزمان کی بیرون ملک سے گرفتاری کیلئے انٹرپول سے رابطہ کیا تھا، انعام الرحمان تاحال بیرون ملک روپوش ہے ۔ذرائع کے مطابق شریف فیملی کے خلاف مبینہ طور پر منی لانڈرنگ کے الزامات کی تحقیقات کرنے اور شواہد رکھنے کے دعویدار ریلوے پولیس کے سابق ایس پی انعام الرحمان سحری جو جے آئی ٹی میں شریف خاندان کے خلاف بطور گواہ پیش ہونا چاہتا ہے وہ خود کرپشن میں ملوث رہا ہے اور نیب نے سال 2002میں اس کے خلاف کرپشن کی انکوائری اور تحقیقات مکمل کر کے کرپشن ریفرنس احتساب عدالت میں دائر کیا تھا جس میں ان کے اثاثوں کی مالیت کو ان کی انکم سے کہیں زیادہ قرار دیا گیا تھا اور ان پر خردبرد کے الزامات عائد کئے گئے تھے جس کے بعد انعام الرحمان سحری گرفتاری سے بچنے کیلئے روپوش ہوااور بیرون ملک فرار ہوگیا تھا ، احتساب عدالت کی طرف سے ملزم کو اشتہاری قراردیا گیا تھا جس پر سال2007میںنیب نے ملزم کی گرفتاری کیلئےانٹرپول سے رابطہ کیا تھا اور باضابطہ طور پر اس کے ریڈ وارنٹ جاری کروائے تھے۔</TEXT>
