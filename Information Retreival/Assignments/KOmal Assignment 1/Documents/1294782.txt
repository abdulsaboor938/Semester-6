<DOCNO>1294782</DOCNO>
<HL>عورتوں پر تشدد میں اضافہ ہو رہا ہے، قومی کمیشن انسانی حقوق</HL>
<AUTHOR>روزنامہ جنگ</AUTHOR>
<DATELINE> Pakistan 2017-12-07 05:12:00+05</DATELINE>
<TEXT>پشاور (لیڈی رپورٹر)قومی کمیشن برائے انسانی حقوق کے کوارڈینٹر رضوان اللہ اور صوبائی ممبریحییٰ احمدنے کہا ہےکہ پاکستان میں ہرسال درجنوں عورتیں غیرت کے نام پر ماردی جا تی ہیں اور لاکھوں عورتیں اپنی آہوں اور سسکیوں کو دبا کر جینے پر مجبور ہیں ‘پاکستا ن میں عورتوں اور لڑکیوں کے حوالے سے صنفی امتیاز کی صورتحال تشویشناک ہے لڑکیوں میں تعلیم کی شرح لڑکوں کے مقابلے میں اکیس فیصد کم ہے اسی طرح عورتوں کی ورک فورس 22فیصد ہے جو جنو بی ایشیاء میں سب سے کم شمار کی جاتی ہے۔ اقلیتوں سے تعلق رکھنے والی خواتین ،بیوہ اورطلاق یافتہ خواتین معاشرے میں دوسرے درجے کے شہری کی طرح زندگی گزارنے پر مجبور ہیں‘ ان خیا لات کا اظہار انہوں نے قومی کمیشن برائے انسانی حقوق اور سماجی تنظیم بلیو وینز کے زیر اہتمام صنفی تشدد کیخلاف 16روزہ مہم کے حوالے سے منعقدہ سیمینارمیں کیا‘ سیمینار میں خویندو کو ر کی چیئرپرسن مریم بی بی ،انسانی حقوق کے کارکن قمرنسیم ‘ صحافی فرزانہ اور معروف مذہبی رہنما وخطیب مولانا محمد طیب سمیت مختلف شعبہ زندگی سے تعلق رکھنے والے افراد وکلاء ،اساتذہ ،طلباء ،خواتین تنظیموں کے نمائندگان اور سرکاری اداروں سے تعلق رکھنے والے افراد نے شرکت کی۔ انہوں نے کہا کہ قومی کمیشن پاکستان میں عورتوں کیخلاف تشدد کے خاتمے اور ان کی حالت زندگی کو بہتر بنانے کے حوالے سے کوشاں ہے تاہم عورتوں کیخلاف تشدد کا خاتمہ صرف حکومت کی ذمہ داری نہیں یہ ایک معاشرتی مسئلہ ہے اور تمام معاشرے کو مل کر اس کے خاتمہ کیلئے اپنا کردار اداکرنا ہو گا ۔اس موقع پر خویندوکور کی نمائندہ مریم بی بی ‘بلیووینز کے کوارڈی نیٹر قمرنسیم اور صحافی فرزانہ علی نے کہا کہ تمام حکومتی دعوئوں ،اداروں کے قیام اور این جی اوز کے منصوبوں کے باوجود عورتوں پر ہو نے والے تشدد میں روز بروز اضافہ ہو رہا ہے نہ صرف دیہی علاقوں بلکہ شہری علاقوں اور پڑھی لکھی خواتین بھی ناقص منصوبہ بندی اور قانون سازی کے باعث تشدد سہنے پر مجبور ہیں۔</TEXT>
