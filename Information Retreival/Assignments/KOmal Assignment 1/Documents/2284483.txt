<DOCNO>2284483</DOCNO>
<HL>ملالہ پر حملے کے خلاف وکلاء کا بائیکاٹ، مظاہرے</HL>
<AUTHOR>جیو اردو نیوز</AUTHOR>
<DATELINE> Pakistan 2012-10-13 16:10:00+05</DATELINE>
<TEXT>کراچی… قوم کی بیٹی ملالہ یوسفزئی پر دہشت گردوں کے بزدلانہ حملہ کے خلاف وکلاء برادری کی طرف سے آج یوم مذمت منایا جارہا ہے،اس موقع پر وفاقی دارالحکومت اسلام آباد اور اس کے جڑواں شہر راول پنڈی میں وکیلوں نے ہڑتال کررکھی ہے ۔ اسلام آباد کی ہائی کورٹ اور ڈسٹرکٹ کورٹس میں وکلاء کی طرف سے ملالہ یوسفزئی سے اظہار یکجہتی کیلئے ہڑتال کی گئی، راول پنڈی میں بھی ہائی کورٹ بنچ اور ضلعی کچہری میں بار ایسوسی ایشنز کی اپیل پر وکیلوں نے ہڑتال کی اور مقدمات کی پیروی کے لئے عدالتوں میں پیش نہیں ہوئے ۔ ملالہ پر قاتلانہ حملے کے خلاف آج خیبر پختونخوا میں وکلاء برادری نے احتجاجا عدالتی کارروائی کا بائی کاٹ کیا۔ بائی کاٹ کی کال خیبر پختونخو ا بار کونسل نے دی تھی، جس کے تحت وکلاء نے عدالتوں میں یوم سیاہ منایا۔ بازوٴوں پر سیاہ پٹیاں باندھ یں اورعدالتوں میں پیش نہیں ہوئے۔بار ایسوسی ایشن کے اجلاسوں میں ملالہ یوسف زئی پر بزدلانہ حملے کے خلاف مذمتی قراردادیں بھی منظور کی گئیں۔ ان قراردادوں میں شدت پسندوں کے خلا ف کارروائی کرنے اور شہریوں کی جان ومال کی حفاظت کا مطالبہ کیا گیا۔ ملک کے کئی شہروں میں آج بھی اسکولوں کے بچوں نے ملالہ یوسف زئی اور اس کی زخمی ساتھیوں کی جلد صحتیابی کیلئے خصوصی دعائیں کیں جبکہ بار ایسوسی ایشن کے وکلا نے عدالتی امور کا بائیکاٹ کیا اور ملزمان کی گرفتاری کا مطالبہ کیا۔ نوشہروفیروز کے سرکاری و نجی اسکولوں میں ملالہ کی جلد صحت یابی کے لئے دعائیں کی گئیں۔ پڈعیدن کے سرکاری ونجی اسکولوں اوردادو کے پائلٹ اسکول میں ملالہ کی صحت یابی کے لئے خصوصی دعائیں کی گئیں۔ مانسہرہ کے تعلیمی اداروں میں تدریسی عمل معطل رہا۔ مختلف مقامات پر ملالہ کی زندگی کے لئے دعائیہ تقریبات ہوئیں۔ بلوچستان میں حب،گڈانی ،وندراوربیلہ سمیت متعددشہروں کے سرکاری ونجی اسکولوں میں ملالہ کیلئے دعاکی گئی۔ ٹھٹھہ میں وکلا نے عدالتی امور کا بائیکاٹ کیا اور ملالہ پر قاتلانہ حملے کی مذمت کرتے ہوئے ملزمان کی جلد گرفتاری کا مطالبہ کیا۔ لسبیلہ بار ایسوسی ایشن کے وکلا نے ملالہ پر حملے کی مذمت کی۔ چیچہ وطنی میں وکلا نے حملے کے خلاف عدالتی امور کا بائیکاٹ کیا۔</TEXT>
