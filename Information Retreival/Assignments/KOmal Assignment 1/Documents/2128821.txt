<DOCNO>2128821</DOCNO>
<HL>سوات: جرگوں نے 5 لڑکیوں کو سوارہ میں دینے کا حکم سنا دیا</HL>
<AUTHOR>نوائے وقت</AUTHOR>
<DATELINE> Pakistan 2013-10-24 05:56:15+05</DATELINE>
<TEXT>سوات (ہارون سراج/ نیشن رپورٹ) سوات میں مختلف جرگوں کے دوران 5 لڑکیوں کو سوارہ میں دینے کے احکامات جاری کر دیئے گئے۔ جن لڑکیوں کو سوارہ میں مخالف خاندان کے افراد سے شادی کا حکم دیا گیا، ان میں 2 انتہائی کمسن ہیں۔ سوارہ کی رسم قبائل میں تنازعات کو حل کرنے کا بہت پرانا طریقہ ہے اس کے مطابق جرگہ جس خاندان کو جرم وار تصور کرتا ہے اس کی لڑکی دوسرے فریق قبیلے کے کسی فرد سے بیاہنے اور انہیں جرمانے کا حکم دیتا ہے۔ ذرائع کے مطابق پہلے واقعہ میں تحصیل مٹہ کی فرزانہ نامی خاتون نے لئیق زادہ سے لومیرج کر لی تھی۔ دونوں خاندانوں میں ہونے والے جرگہ نے لئیق زادہ کی 6 سالہ بہن کو فرزانہ کے بھائی حبیب اللہ سے بیاہنے کا فیصلہ سنایا۔ حبیب محمد اقبال کا بیٹا ہے۔ اس واقعہ پر پولیس نے ایکشن لیتے ہوئے 6 افراد حبیب اللہ شہرزادہ، محمد اقبال، سلیمان، سالار، فضل جمیل وغیرہ پر مقدمہ درج کر لیا۔ فضل جمیل اور حبیب اللہ کو گرفتار کر لیا گیا۔ ایک دوسرے جرگہ نے تحصیل کالام میں ایک تنازعہ کا فیصلہ کرتے ہوئے 4 لڑکیوں کو سوارہ میں دینے کا فیصلہ سنایا۔ جرگہ نے پہلے کیس میں گل خان کی بیٹی فرازیہ کو محمد صدیق جو عبدالخالق کا بیٹا ہے سے بیاہنے کا حکم دیا۔ گل خان کی 10 سالہ پوتی کو عبدالخالق کے پوتے سے بیاہنے کا حکم بھی دیا گیا۔ جرگہ نے 2 لاکھ جرمانہ کا حکم بھی سنایا۔ ایک دوسرے کیس جس میں جالندھر شاہ جس کے بیٹے نے شازیہ نامی لڑکی سے لومیرج کی تھی جرگہ نے جالندھر کی 22 سالہ بیٹی کو عبدالمالک کے بیٹے سے بیاہنے کا حکم دیا۔ اس کے علاوہ اس کی پوتی کو دوسرے خاندان کے ایک لڑکے سے بیاہنے کا حکم بھی سنایا گیا۔ جرگہ نے ساڑھے 3 لاکھ جرمانہ کا حکم بھی سنایا۔ اسی طرح ماضی میں بھی کئی واقعات ہو چکے ہیں۔ سوات/ جرگہ</TEXT>
