<DOCNO>2463347</DOCNO>
<HL>صدارتی ریفرنس کیخلاف وکلاء اور اپوزیشن جماعتوں کا ملک گیر احتجاج‘ عدالتی کارروائی کا بائیکاٹ۔ چاروں صوبوں کے مختلف اضلاع میں احتجاجی مظاہرے‘ دھرنے‘ ریلیاں نکالی گئیں‘ بارز کی عمارتوں پر سیاہ جھنڈے لہرائے گئے‘ بھوک ہڑتالی کیمپ‘ ریفرنس واپس لینے کا مطالبہ</HL>
<AUTHOR>اردو پوائنٹ</AUTHOR>
<DATELINE> Pakistan 2007-04-24 15:06:10+05</DATELINE>
<TEXT>لاہور+ کوئٹہ+کراچی+پشاور (اردوپوائنٹ تازہ ترین اخبار 24 اپریل 2007) سپریم جوڈیشل کونسل میں چیف جسٹس افتخار محمد چوہدری کیخلاف صدارتی ریفرنس کی سماعت کے موقع پر وفاقی دارالحکومت اسلام آباد کی طرح چاروں صوبوں میں وکلاء اور اپوزیشن جماعتوں نے ملک گیر احتجاج کیا تمام صوبائی دارالحکومتوں سمیت چھوٹے بڑے شہروں میں احتجاجی ریلیاں نکالی گئیں جبکہ احتجاجی دھرنے دیئے گئے بھوک ہڑتالی کیمپ ‘ بارز کی عمارتوں پر سیاہ پرچم لہرائے گئے۔ تفصیلات کے مطابق منگل کے روز سپریم جوڈیشل کونسل میں چیف جسٹس افتخار محمد چوہدری کیخلاف صدارتی ریفرنس کی سماعت کے موقع پر وفاقی دارالحکومت اسلام آباد کی طرح چاروں صوبوں میں بھی وکلاء اور اپوزیشن جماعتوں نے ملک گیر احتجاج کیا تمام صوبائی دارالحکومتوں سمیت چھوٹے بڑے شہروں میں احتجاجی ریلیاں نکالی گئیں جبکہ احتجاجی دھرنے دیئے گئے صوبائی دارالحکومت لاہور میں وکلاء نے ایوان عدل سے مال روڈ پر احتجاجی جلوس نکالا شرکاء جلوس نے حکومت کیخلاف شدید نعرے بازی کی اس موقع پر مقررین نے چیف جسٹس افتخار محمد چوہدری کیخلاف دائر ریفرنس کو واپس لینے اور ان کو فوری طور پر بحال کرنے کا مطالبہ کیا اس موقع پر پولیس کی بھاری نفری بھی تعینات تھی تاہم وکلاء کو احتجاج سے نہیں روکا گیا وکلاء کے مظاہرے میں اپوزیشن جماعتوں کے کارکنوں کو شامل ہونے سے روکنے کے لئے مال روڈ کی طرف آنیوالے راستے ٹریفک کیلئے بند تھے شیخوپورہ‘ سرگودھا‘ قصور‘ پاکپتن‘ جڑانوالہ‘ اوکاڑہ‘ سیالکوٹ‘ ساہیوال‘ گوجرانوالہ‘ سرگودھا‘ نارووال‘ چونیاں‘ حافظ آباد‘ پنڈی بھٹیاں‘ وزیر آباد‘ بھلوال‘ عارف والہ اور دیگر کئی شہروں میں وکلاء نے احتجاجی مظاہرے کئے جبکہ بھوک ہڑتالی کیمپ لگائے گئے وکلاء نے اس موقع پر احتجاجاً صدارتی ریفرنس کی کاپیاں جلا دیں جبکہ حکومت کے خلاف شدید نعرے بازی کی اس موقع پر وکلاء نے عدالتوں سے مکمل بائیکاٹ کیا کراچی میں وکلاء نے سٹی کورٹ سے پریس کلب تک مارچ کیا اس موقع پر جماعت اسلامی اور مسلم لیگ (ن) کے کارکنان بھی شریک ہوئے۔ () وکلاء نے عدالتوں کا مکمل بائیکاٹ کئے رکھا جبکہ بارز کی عمارتوں پر سیاہ پرچم لہرائے گئے بلوچستان کے دارالحکومت کوئٹہ اور دیگر اضلاع میکں بھی وکلاء نے ہائیکورٹ اور دیگر ماتحت عدالتوں کا بائیکاٹ کئے رکھا اور بارز کے باہر سیاہ جھنڈے لہرائے گئے کوئٹہ شہر میں وکلاء نے احتجاجی ریلی نکالی جس میں سینکڑوں کی تعداد میں وکلاء نے شرکت کی۔ لورالائی‘ سبی‘ حب‘ مستونگ‘ پشین‘ تربت‘ پنجگور اور دیگر اضلاع میں احتجاج کیا گیا پشاور میں بھی وکلاء نے ہائیکورٹ اور دیگر ماتحت عدالتوں کا بائیکاٹ کیا جبکہ مردان‘ نوشہرہ‘ صوابی‘ سوات‘کوہاٹ‘ بنوں‘ ڈیرہ اسماعیل خان اور دیگر کئی سہروں میں بھی احتجاجی مظاہرے کئے گئے۔</TEXT>
