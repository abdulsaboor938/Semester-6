شہباز شریف کو مقدمات کا سامنا کرنا پڑے گا، آغا سراج درانی
مٹیاری: اسپیکر سندھ اسمبلی آغا سراج درانی نے کہا ہے کہ دوسروں پر کیس ہوئے تو فرار ہوگئے ہم بھاگنے والے نہیں ہیں جبکہ شہباز شریف کو مقدمات کا سامنا کرنا پڑے گا۔ ان خیالات کا اظہار انہوں نے مٹیاری میں میڈیا سے گفتگو کرتے ہوئے کیا، اسپیکر سندھ اسمبلی آغا سراج درانی نے کہا کہ آصف زرداری سمیت پیپلزپارٹی پر تیس سال سے کیس چل رہے ہیں، سارے کیس ختم ہوگئے تھے نیا کیس بنایا گیا جس کا سامنا کریں گے۔ اسپیکر سندھ اسمبلی نے کہا کہ پہلے بھی مقدمات کا سامنا کیا اب بھی کریں گے دوسروں پر کیس ہوئے تو وہ فرار ہوگئے ہم بھاگنے والے نہیں ہیں، میں بھی گرفتار ہوا اور باعزت بری ہوا۔ یہ کیس ہے یا احتساب، صحافی کے سوال کا جواب دیتے ہوئے آغا سراج درانی نے کہا کہ یہ تو انہیں کو پتا ہے جو کیس کررہے ہیں، کسی کو ٹارگٹ نہیں کرنا چاہئے۔ واضح رہے کہ آغا سراج درانی کا کہنا تھا کہ جمہوری نظام آگے بڑھنے سے ہی مضبوط ہوگا، ایوان قوانین کے مطابق ہی چلے گا کوئی کارروائی چھپائی نہیں جاسکتی سب کچھ ریکارڈ پر ہوتا ہے۔ مزید پڑھیں: ڈی جی نیب کا آغا سراج درانی اور وسیم اختر کے خلاف تحقیقات کا حکم خیال رہے کہ اسپیکر سندھ اسمبلی آغا سراج درانی کے خلاف نیب نے تحقیقات کا حکم دیا تھا، ان کے خلاف آمدن سے زائد اثاثوں، غیر قانونی بھرتیوں اور ایم پی اے ہاسٹل، سندھ اسمبلی بلڈنگ کی تعمیر میں کرپشن کی تحقیقات ہوں گی۔ comments
