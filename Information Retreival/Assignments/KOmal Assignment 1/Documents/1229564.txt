<DOCNO>1229564</DOCNO>
<HL>وزیر اعظم پر استعفے کیلئے دبائو وکلاء آج ملک گیر ہڑتال کرینگے</HL>
<AUTHOR>روزنامہ جنگ</AUTHOR>
<DATELINE> Pakistan 2017-07-19 05:07:00+05</DATELINE>
<TEXT>اسلام آباد، کراچی، لاہور (نمائندہ جنگ، اسٹاف رپورٹر، نیوز ایجنسیاں) پاکستان بار کونسل اور سپریم کورٹ بار ایسوسی ایشن نے وزیراعظم میاں نواز شریف، وزیراعلیٰ پنجاب اور وفاقی وزیرخزانہ اسحاق ڈار سے مستعفی ہونے کا مطالبہ کرتے ہوئے آج بروز بدھ ملک بھر کی بار ایسوسی ایشنوں کو ہڑتال کی کال دیدی ہے۔ عدالتوں کا بائیکاٹ کیا جائیگا اور وکلاء عدالتوں میں پیش نہیں ہونگے۔ منگل کے روز پاکستان بار کونسل کی جانب سے جاری کئے گئے اعلامیہ میں کہا گیا ہے کہ جے آئی ٹی کی رپورٹ کی روشنی میں وزیراعظم نواز شریف، وزیر اعلیٰ پنجاب میاں شہباز شریف اور وفاقی وزیرخزانہ اسحاق ڈار فوری طور پر مستعفی ہوجائیں۔ پاکستان بار کونسل سپریم کورٹ کے ساتھ کھڑی ہے۔ حکمران پارٹی کو عدالت کا وقار مجروح نہیں کرنے دینگے۔ جے آئی ٹی رپورٹ کی روشنی میں مدعاعلیہان کیخلاف نیب کارروائی کرے۔ سپریم کورٹ کے خلاف محاذ آرائی کرنیوالوں کیخلاف کارروائی کی جائے۔ مذکورہ افراد کیخلاف نیب میں ریفرنس دائر ہونا چاہئے۔ جے آئی ٹی اور سپریم کورٹ کے خلاف مہم چلانے والوں پر توہین عدالت کی کارروائی کی جائے۔ پی بی سی کے اجلاس میں ایک قرارداد پاس کرتے ہوئے اعلان کیا گیا کہ پاکستان بار کونسل کا آج بروز بدھ ملک بھر میں ہڑتال کرے گی جبکہ ملک بھر کی دیگر ہائی کورٹ اور ڈسٹرکٹ کورٹ بارز بھی ہڑتال کریں گی۔ وکلاء عدالتوں پیش نہیں ہوں گے جبکہ مطالبات کے حق میں احتجاجی ریلیاں نکالی جائیں گی۔ دریں اثناء سپریم کورٹ بار ایسوسی ایشن نے بھی وزیراعظم نواز شریف کی طرف سے استعفیٰ نہ دینے پر آج بدھ کو ملک گیر ہڑتال کا اعلان کر دیا ہے یہ اعلان وکلاء کی نیشنل ایکشن کمیٹی نے کیا کمیٹی کے سربراہ آفتاب باجوہ نے ارکان کے ساتھ رابطے کے بعد ملک گیر ہڑتال کا فیصلہ کیا ہے ملک بھر کی عدالتوں میں آج وکلاء پیش نہیں ہونگے۔ بار کی جانب سے جاری اعلامیہ کے مطابق بار ایسوسی ایشن نے مطالبہ کیا ہے کہ جے آئی ٹی کی رپورٹ آنے کے بعد وزیر اعظم نواز شریف‘ وفاقی وزیرخزانہ اسحاق ڈار اور وزیراعلیٰ پنجاب استعفی دیں کیونکہ جے آئی ٹی کی رپورٹ نے ان رہنمائوں کو بے نقاب کردیا ہے۔ بار کی جانب سے موقف اپنایا گیا ہے کہ شہباز شریف اور اسحاق ڈار نے شریف خاندان کیلئے منی لانڈرنگ میں کردار ادا کیا جبکہ چیئرمین نیب نے پہلے ہی حدیبیہ پیپر ملزکیس کی تحقیقات سے انکار کر دیا تھا۔ سپریم کورٹ بار نے ہائیکورٹ اور ڈسٹرکٹ بار ایسوسی ایشنز سے اپیل کی ہے کہ وہ اظہار یکجہتی کرتے ہوئے کرپشن کا راستہ روکنے کیلئے کی جانے والی ہڑتال میں بھرپور حصہ لیں۔ سیکرٹری سپریم کورٹ بار نے وکلاء برادری سے اپیل کی ہے کہ ہڑتال کی کال کو کامیاب بنائیں۔ کراچی سے اسٹاف رپورٹر کے مطابق سندھ بار کونسل نے بھی وزیراعظم نواز شریف ، وزیر اعلی پنجاب اور وزیر خزانہ اسحاق ڈار سے مستعفی ہونے پر دبائو ڈالنے کیلئے بدھ کو سندھ بھر میں مکمل عدالتی بائیکاٹ کرنے کا اعلان کر دیا ہے۔ سندھ بار کونسل آفس کے سیکرٹری زین العابدین کی جانب سے جاری کردہ بیان کے مطابق سندھ بار کونسل، پنجاب بار کونسل اور نیشنل ایکشن لائرز موومنٹ آف پاکستان نے فیصلہ کیا ہے کہ وزیراعظم ودیگر سے مستعفی ہونے کیلئے بدھ کو ملک بھر میں مکمل عدالتی بائیکاٹ کا فیصلہ کیا ہے اور مذکورہ حکومتی شخصیات سے استعفیٰ کیلئے وکلا کے مطالبے کی حمایت کی ہے جبکہ سندھ بار کونسل نے سپریم کورٹ اور جے آئی ٹی سے اظہار یکجہتی بھی کی گئی ہے۔ پاکستان بار کونسل کی اپیل پر کراچی بار ایسوسی ایشن سمیت دیگر بارز نے بدھ کے روز عدالتوں کےمکمل بائیکاٹ کا اعلان کردیا ہے، وکلا آج عدالتوں کا مکمل بائیکاٹ کرینگے اور عدالتو ں میں پیش نہیں ہونگے ۔اس حوالے سے کراچی بار ایسوسی ایشن کے صدر نعیم قریشی کا کہنا تھا کہ وزیر اعظم اخلاقی طور پر اقتدار کا جواز کھو بیٹھے ہیں، جنرل باڈی اجلاس میں لائحہ عمل کا اعلان کرینگے،آج پاکستان بار کونسل کی اپیل پر سٹی کورٹ میں عدالتوں کا بائیکاٹ کیا جائیگا۔ علاوہ ازیں پنجاب بار کونسل لاہور میں دیگر وکلاء رہنمائوں کے ہمراہ پریس کانفرنس سے خطاب کرتے ہوئے وائس چیئرمین پاکستان بار کونسل احسن بھون نے کہا کہ جے آئی ٹی کی رپورٹ وزیراعظم اور انکے خاندان کی کرپشن کیخلاف چارج شیٹ ہے۔ سپریم کورٹ جے آئی ٹی کی تفتیش کی روشنی میں پاناما لیکس میں نامزد لوگوں کو نااہل قرار دے۔ انہوں نے کہا کہ وزیراعظم ایک دوسرے ملک کی کمپنی کے ملازم ہیں کیا اس کے بعد بھی کسی ثبوت کی ضرورت ہے۔ جے آئی ٹی کی سفارشات کے مطابق وزیراعظم سمیت سب کو نیب کے حوالے کیا جائے۔ صورتحال پر غور و خوص کیلئے پاکستان بار کونسل نے آل پارٹیز کانفرنس بلانے کا اعلان کر دیا۔دریں اثناء تحریک انصاف نے پاکستان بار کونسل کی جانب سے سپریم کورٹ سے اظہار یکجہتی کے فیصلے کا خیر مقدم کرتے ہوئے بار کونسلز کی کال سے مکمل اتفاق کا اعلان کیا ہے۔</TEXT>
