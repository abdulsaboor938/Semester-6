’میرے بھالو کا آپریشن کردیں‘، ڈاکٹر نے بچے کی معصوم خواہش پوری کردی
اوٹاوا: کینیڈا کے سرجن نے 8 سال کے معصوم بچے کی خواہش پوری کرنے کے لیے کھلونے کا آپریشن کیا اور لوگوں کے دل جیت لیے۔ تفصیلات کے مطابق کینیڈا کا 8 سالہ مائیک جیکسن مکائی نامی بچہ اپنی معصوم سی خواہش لے کر ’ڈبلیو کے ہیلتھ سینٹر’ پہنچا اور اُس نے سرجن سے اپنے کھلونے ’بھالو‘ کا آپریشن کرنے کی ضد کی۔ بچے کا ڈاکٹر کو کہنا تھا کہ یہ ٹھیک طریقے سے سوتا نہیں لہذا آپ اس کا آپریشن کریں تاکہ اسے سکون مل سکے۔ ڈاکٹر نے مکائی کو قائل کرنے کی کوشش کی مگر وہ اسے سمجھا نہ سکا جس کے بعد ڈاکٹر ڈینیل مکنیلی نے بچے کی ضد پوری کرنے کے لیے کھلونے کے آپریشن کی حامی بھری۔ ڈینیل نے بھالو کو اسپتال میں داخل کیا اور پھر اُسے باقاعدہ بے ہوشی کی دوائی دے کر میز پر لیٹا دیا اور پھر ہاتھوں میں سرجری کے اوزار اٹھا کر آپریشن کیا۔ ڈاکٹر نے ڈرامائی سرجری کی تصاویر سوشل میڈیا پر شیئر کیں تو صارفین نے اُسے بہت پسند کیا اور دیکھتے ہی دیکھتے یہ وائرل ہوگئیں۔ ڈینیل نے تصاویر شیئر کرتے ہوئے لکھا کہ ایک ننھا مریض میرے پاس آیا اور اُس نے کہا کہ ’میرے بھالو کا آپریشن کردیں تاکہ یہ سکون سے سو سکے، میں اُس کو کس طرح انکار کرتا‘۔ Patient asks if I can also fix teddy bear just before being put off to sleep… how could I say no? pic.twitter.com/WOKFc5zr91 — P. Daniel McNeely (@pdmcneely) September 30, 2018  ڈاکٹر کا کہنا تھا کہ ’میرا یہ اقدام بچے کو خوش کرنے کے لیے تھا تاکہ وہ مطمئن ہوجائے مگر لوگوں نے اسے بہت پسند کیا جو میرے لیے فخر کی بات ہے‘۔ اُن کا کہنا تھا کہ ’بھالو کا آپریشن مکمل ہوگیا جس کے بعد بچہ اپنے مریض کو گھر لے گیا اور اب وہ سکون سے سونے لگا ہے‘۔ comments
