<DOCNO>1886350</DOCNO>
<HL>ستم زدہ پاکستانی عورت کو انصاف کب اور کون دیگا؟</HL>
<AUTHOR>نوائے وقت</AUTHOR>
<DATELINE> Pakistan 2016-08-02 01:30:45+05</DATELINE>
<TEXT>قارئین اگر پاکستانی خواتین پر ظلم و ستم کے حوالے سے ہم بات کریں تو بات صرف مشہور زینب نور کیس، ڈھوک کھبہ کیس، آسیہ ایوب، سونیا ناز یا قندیل بلوچ کی نہیں، گہرے دکھ کی بات تو یہ ہے کہ پاکستان میں ظلم و ستم کے حوالے سے عورت کی حالت دن بدن دگرگوں ہورہی ہے بلکہ مسلسل ہوتی چلی جارہی ہے۔ کوئی دن ایسا نہیں گزرتا جب ہر اخبار میں کم از کم درجن بھر ایسی خبریں موجود نہ ہوں جو خالصتاً عورتوں پر جبر و جور کے حوالے سے ہوتی ہیں۔ غیرتی قتل کے نام سے قتل تو ہر روز کی روٹین میں آگیا ہے۔ لگتا ہے مردوں میں خوفِ خدا مکمل طور پر ختم ہوچکا ہے اور وہ اپنی رستم زمانی طاقتوں کو محض درندگی کیلئے استعمال کرنے کی نمائش و آزمائش تک محدود ہوکر رہ گیا ہے۔ حقیقت یہ ہے قارئین کہ عورتوں پر ظلم و تشدد کے حوالے سے اگرچہ کوئی بھی ملک اس قسم کے ظالمانہ واقعات سے مبرا نہیں ہے لیکن یہ بھی روز روشن جیسی حقیقت ہے کہ اگر وہاں جرم ہوتا ہے تو سزا بھی ملتی ہے، ظلم ہوتا ہے تو انصاف بھی ملتا ہے لیکن ہمارے بظاہر اسلامی مگر دراصل روحانی اور اخلاقی حوالے سے بانجھ معاشرے میں صرف جرم ہوتا ہے۔ صرف ظلم ہوتا ہے، صرف ناانصافی ہوتی ہے اور ناانصافی بھی ایسی جو ہر لمحہ ہر سطح پر انڈے دیتی رہتی ہے۔ مظلوم چاہے مر جائے یہاں درندے زندے کھلے پھرتے ہیں۔ عورتوں سے زیادتی کے اکثر جرائم سامنے آجاتے ہیں، اقراری مجرم بھی سامنے آجاتے ہیں، انہیں گرفتار بھی کر لیا جاتا ہے مگر سنگسار نہیں کیا جاتا۔ شاید یہ سوچ کر مختاراں مائی نے ایک دشمن ملک میں جاکر بیچ چوراہے کھڑے ہوکر انصاف طلب کیا تھا۔ اپنے ساتھ ہونے والی زیادتی کے مو¿قف پر ڈٹی رہی اور انصاف حاصل کرلیا۔ ورنہ تو ہمارے ہاں بڑی بڑی طاقتور اور درجنوں وارث رکھنے والی خواتین کا معاملہ بھی دبا دیا جاتا ہے یا وہ ملک چھوڑ کر چلی جاتی ہیں۔ صاف ستھرے کیس کو تحقیق، تفتیش، تشویش کی آڑ میں پہلے گواہی پھر گمراہی اور آخرکار مظلومہ کی تباہی کے سپرد کردیا جاتا ہے۔ ایسے لگتا ہے کبھی کوئی کیس تھا ہی نہیں۔ متعصب مردانہ معاشرہ ایک لمبی پراسرار چپ میں مبتلا ہوجاتا ہے حالانکہ خواتین پر جسمانی تشدد، ان کے روحانی زدوکوب اور درندگی کے واقعات بھی کسی بھی بڑے قومی مسئلے کی طرح اہم ہوتے ہیں۔ خدا جانے وہ دن کب آئے گا جب ستم زدہ پاکستانی خواتین کو حتمی طور پر موقع پر انصاف مل سکے گا اور ان کی دادرسی کی جائے گی۔ فی الحال تو یہی ہوسکتا ہے کہ ایسی جان لیوا خبریں پڑھ کر ہم جیسی آدھی مر جانے والی خواتین بہادر مردوں کو ان کے رستم پن پر مبارکباد دینے کے بعد خاموش ہوجائیں۔ یہی کیا کم ہے کہ خواتین پر تشدد کا عالمی دن منانے سے چند دن پہلے اور خواتین کے حقوق کا عالمی دن منانے کے چند دن بعدقندیل بلوچ اور کئی دوسرے غیرتی قتل کی تاریخ کو دہرا کر متعصب مردانہ معاشرے نے عملی طور پر خواتین کو تکریم و توقیر کا اور ان کے حقوق ادا کرنے کا بہترین تحفہ دے دیا ہے۔ ہم نہیں سمجھتے ایسی ناگفتہ بہ صورت حالات میں عورتوں کے حق میں ایام منانے، جلسے کرنے، جلوس نکالنے اور تقریر بازی کا کوئی جواز باقی رہ جاتا ہے۔ خواتین اچھی طرح جانتی ہیں کہ دنیا بھر کے مردوں نے ازل سے عورتوں کے خلاف جو ہتھ جوڑی کررکھی ہے، جس ملی بھگت اور نوراکشتی کا فیصلہ کررکھا ہے وہ کبھی بھی تبدیل نہیں ہوگا۔ عورتوں کی قرآن کے ساتھ شادی، کاروکاری، وَنی کی آدم خور رسم، گینگ ریپ، دوران جنگ ان کا استحصال بلکہ غیرتی قتل میں اس کو ڈھال بنا لینا، وَٹہ سٹہ، یہ سارے مظالم اتنے گہرے ہیں اور اتنے گجھے مسائل ہیں کہ شاید جن سے چھٹکارا ان کو ان کی موت ہی دلا سکتی ہے۔ بخدا اگر کبھی ان میں سے ایک بھی درندہ بیچ چوراہے سنگسار کر دیا جاتا تو ایسے واقعات کی مستقل بیخ کنی ہوچکی ہوتی مگر بنیادی طور پر ہمارا معاشرہ چونکہ Male Dominated معاشرہ ہے لہٰذا خود کو خود کوئی مرد کیسے سنگسار کرسکتاہے؟ تاہم ان تمام تر تلخ حقائق کے باوجود بھی اگر حکومت خواتین کے لئے کسی بھی قیمت پر انصاف کو یقینی بنانے کی ہمت کرلے، فیصلہ کرلے تو ہمیں یقین ہے کہ کسی نہ کسی حد تک اُن کی دادرسی ہوسکے گی۔ ہر روز اخبارات کی ایسی درجنوں خبریں حکومت کے لئے لمحہ فکریہ ہیں بلکہ ہونی چاہئیں۔</TEXT>
