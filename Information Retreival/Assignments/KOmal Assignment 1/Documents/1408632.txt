<DOCNO>1408632</DOCNO>
<HL>العزیزیہ اسٹیل اورفلیگ شپ انوسٹمنٹ ریفرنسز کاریکارڈ احتساب عدالت نمبر 2منتقل</HL>
<AUTHOR>روزنامہ جنگ</AUTHOR>
<DATELINE> Pakistan 2018-08-09 05:08:00+05</DATELINE>
<TEXT>اسلام آباد (خصوصی رپورٹ،نمائندہ جنگ) اسلام آباد ہائی کورٹ کے ڈویژن بنچ کی جانب سے سابق وزیر اعظم نواز شریف ، مریم نواز اور کیپٹن صفدر کیخلاف احتساب عدالت میں زیر سماعت العزیزیہ اسٹیل ملز اور فلیگ شپ انوسٹمنٹ ریفرنسز احتساب عدالت نمبر2میں منتقل کئے جانے کے حکم پر احتساب عدالت نمبر1کے عملے نے دونوں ریفرنسز کا تمام ریکارڈ احتساب عدالت نمبر2میں منتقل کر دیا ۔ احتساب عدالت نمبر2کے جج محمد ارشد آج جمعرات کو زیر التوا ریفرنسز کی سماعت وہیں سے شروع کریں گے جہاں پر دونوں ریفرنسز کی سماعت احتساب عدالت نمبر1میں روکی گئی تھی ۔ احتساب عدالت نمبر1کے جج محمد بشیر نے نواز شریف ، مریم نواز اور محمد صفدر کو قید اور جرمانوں کی سزائیں سنائی تھیں جس پرنواز شریف کے وکیل نے احتساب عدالت نمبر1میں زیر سماعت العزیزیہ اسٹیل ملز اور فلیگ شپ انوسٹمنٹ ریفرنس کی دوسری عدالت میں منتقلی کیلئے اسلام آباد ہائی کورٹ سے رجوع کیا تھا ۔علاوہ ازیں اسلام آباد ہائیکورٹ نے نواز شریف کیخلاف العزیزیہ اسٹیل ملز اور فلیگ شپ انوسٹمنٹ ریفرنسز کی دوسری عدالت منتقلی سے متعلق تحریری فیصلہ جاری کر دیا ہے۔ تین صفحات پر مشتمل فیصلے پر عدالت عالیہ کے جسٹس عامر فاروق اور جسٹس میاں گل حسن اورنگزیب کے دستخط ہیں۔ تحریری فیصلے میں سابق وزیر اعظم کیخلاف دونوں ریفرنسز احتساب عدالت نمبر 1 سے احتساب عدالت 2 منتقل کرنے کا حکم دیا گیا ہے۔ فیصلے میں کہا گیا ہے کہ احتساب عدالت نمبر 1 کے جج محمد بشیر نے ملزمان کی جانب سے ریفرنسز دوسری عدالت منتقل کرنے کی درخواست دائر ہونے کے بعد رجسٹرار ہائی کورٹ کو خط تحریر کیا جس میں مذکورہ ریفرنسز احتساب عدالت نمبر 2 منتقل کرنے یا ان کی جگہ کسی دوسرے جج کو احتساب عدالت نمبر 1 میں تعینات کی درخواست کی۔ فیصلے کے مطابق احتساب عدالت کے جج کی درخواست اس امر کی عکاس ہے کہ انہیں ان ریفرنسز کی سماعت کرنے میں مشکلات کا سامنا ہے لہٰذا ریفرنسز احتساب عدالت نمبر 2 منتقل کرنے کا حکم دیا جاتا ہے۔ عدالتی حکم میں مزید کہا گیا ہے کہ احتساب عدالت نمبر 2کے جج دونوں ریفرنسز کی کارروائی وہیں سے آگے بڑھائیں گے جہاں پر احتساب عدالت نمبر1کے جج نے کارروائی روکی تھی۔</TEXT>
