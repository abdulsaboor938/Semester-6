<DOCNO>2563561</DOCNO>
<HL>بھارت، آکشر دھم حملہ کیس کے تین مسلمان ملزموں کو سزائے موت سنا دی گئی</HL>
<AUTHOR>اردو پوائنٹ</AUTHOR>
<DATELINE> Pakistan 2010-06-01 19:51:41+05</DATELINE>
<TEXT>گجرات (اُردو پوائنٹ اخبار تازہ ترین۔یکم جون۔2010ء) بھارت کی گجرات ہائی کورٹ نے آکشر دھم حملہ کیس کے تین مسلمان ملزموں کو سزائے موت سنا دی، ان ملزمان پرتین پولیس کمانڈو زسمیت 32 افراد کے قتل کا الزام تھا۔ بھارتی ٹی وی کے مطابق گجرات ہائی کورٹ کے خصوصی بنچ نے ان کیمرہ سماعت کے دوران آدم اجمیری، شان الیاس خان اور عبدالقیوم کو موت کی سزا کا حکم دے دیا ہے۔ () تینوں ملزمان کو 2006ء میں ایک ماتحت عدالت نے سزائے موت کی سزا سنائی تھی جس کے خلاف انھوں نے گجرات ہائی کورٹ میں اپیل دائر کی جسے گزشتہ روز ہائی کورٹ نے مسترد کرتے ہوئے تینوں ملزمان کی سزائے موت برقرار رکھنے کا حکم دے دیا ہے۔ اکشر دھم واقعہ کے حوالے سے بھارت کی تاریخ میں پہلی مرتبہ ملزمان کو \"پوٹا\" کے قانون کے تحت سزا سنائی گئی ہے۔ سزا پانے والے ملزمان کا تعلق مبینہ طور پر پاکستانی کالعدم تنظیموں جیش محمد اور لشکر طیبہ سے بتایا جاتا ہے۔ مذکورہ کیس میں 23 ملزمان کا مقدمہ تا حال زیر سماعت ہے۔</TEXT>
