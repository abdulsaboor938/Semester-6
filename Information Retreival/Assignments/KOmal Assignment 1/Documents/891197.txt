<DOCNO>891197</DOCNO>
<HL>اصل مقصد : عوام کی فلاح و بہبود</HL>
<AUTHOR>روزنامہ جنگ</AUTHOR>
<DATELINE> Pakistan 2013-05-02 05:05:00+05</DATELINE>
<TEXT>بری فوج کے سربراہ جنرل اشفاق پرویز کیانی نے منگل کے روز راولپنڈی میں یوم شہدأ کی تقریب میں جو باتیں کہیں ان سے انتخابات، جمہوریت اور دہشت گردی کے خلاف جاری جنگ سمیت کئی امور پر مسلح افواج کی سوچ سامنے آئی ہے۔ جس کا لب لباب یہ ہے کہ ریاست، نظام حکومت اور اداروں کا اصل مقصد عوام کی فلاح و بہبود ہے جس کے حصول کیلئے ملک و قوم کی ترقی اور نظم و نسق کی بہتری ضروری ہے۔ اس لئے تمام قومی معاملات بالخصوص انتخابات میں شخصی، گروہی، لسانی، مسلکی اور برادری کے مفادات کی بجائے ملکی مفادات کو ترجیح دی جانی چاہئے۔ ان بنیادی باتوں پر تمام مکاتب فکر اتفاق کرتے ہیں مگر جب اس اجمال کی تفصیل میں جاتے ہیں تو کئی پہلو سامنے آتے ہیں جن کی مذکورہ خطاب میں نشاندہی کرنے کے علاوہ بعض سوالات اٹھائے گئے ہیں اور بعض پیغامات دیئے گئے ہیں۔ پچھلے برسوں سے قومی زندگی کے ایسے شعبوں اور اداروں کی بھی اہم معاملات پر آرا ء سامنے آنے کا سلسلہ شروع ہوا ہے جن کی سوچ سے عوام اور صاحبان فکر اس سے قبل لاعلم رہتے تھے۔ اب مختلف حلقوں، اداروں اور شعبوں میں پائی جانے والی سوچ سامنے آ رہی ہے تو ان کے بالکل یکساں ہونے کی توقع نہیں کی جانی چاہئے۔ نقطہ ہائے نظر کا اختلاف ہی جمہوریت کی روح ہے اور اسی اختلاف رائے سے وہ اتفاق رائے جنم لیتا ہے جو قوم کی اجتماعی دانش کا آئینہ ہونے کے باعث ملک و قوم کی ترقی و خوشحالی کے راستے کھولتا ہے۔جنرل کیانی نے واضح کیا ہے کہ الیکشن 11مئی کو ہوں گے اور اس بارے میں کسی کو کوئی شک نہیں ہونا چاہئے۔ اس دوٹوک اعلان کے بعد انتخابات کے التواء کی افواہوں کیلئے کوئی گنجائش باقی نہیں رہی ہے۔ اس باب میں عدالت عظمیٰ، سیاسی جماعتیں اور مختلف عوامی مکاتب فکر میں ایک اجماع پایا جاتا ہے جبکہ عسکری قیادت بھی یہ رائے رکھتی ہے کہ ملک میں منتخب حکومت کی پانچ سالہ آئینی میعاد کی تکمیل کے بعد انتخابات کا انعقاد ایک سنہری موقع ہے جس سے جمہوریت کی اعلیٰ روایات کے ایک نئے دور کا آغاز ہو سکتا ہے۔ اس منظر نامے میں کسی کو بھی الیکشن کے بروقت انعقاد کے حوالے سے تذبذب کا شکار نہیں ہونا چاہئے۔ آرمی چیف نے یہ بھی واضح کیا کہ دہشت گردی کے خلاف لڑی جانے والی جنگ پاکستان کی جنگ ہے۔ اس جنگ کو صرف فوج کی جنگ سمجھنا انتشار کی طرف لے جانے کا سبب بن سکتا ہے جس کا پاکستان متحمل نہیں ہو سکتا۔ ان کی اس بات سے سب ہی اتفاق کریں گے کہ پاکستان کے خلاف ہتھیار اٹھانے والے عناصر کو ریاست اور اس کے آئین و قانون کی مکمل اطاعت قبول کرتے ہوئے قومی دھارے میں آجانا چاہئے بصورت دیگر اس باب میں کوئی شبہ نہیں ہونا چاہئے کہ دشمن خواہ اندرونی ہو یا بیرونی، اس کے ناپاک عزائم ناکام بنا دیئے جائیں گے۔ اسی تقریر میں جمہوریت اور آمریت کے اعصاب شکن کھیل کے حوالے سے کہا گیا ہے کہ یہ جزا اور سزا سے ختم نہیں ہوگا بلکہ عوام کی شمولیت سے ختم ہوگا۔ بعض حلقے اس تبصرے میں سابق صدر جنرل (ریٹائرڈ) پرویز مشرف کا حوالہ دیکھ رہے ہیں۔ یہ بات کسی فرد کے حوالے سے کہی گئی ہو یا کسی انفرادی حوالے کے بغیر۔ ملکی عدالتوں کا موقف شاید بعینہ ایسا نہ ہو۔ کچھ سیاسی جماعتوں کا موقف بھی اس سے مختلف ہو سکتا ہے۔ یہ صورتحال بعض مشکلات کی طرف اشارہ کر رہی ہے جن کا حل صرف ایک ہے ۔ وہ یہ کہ مملکت کے تمام ادارے، تمام ستون اور تمام شعبے آئین و قانون کی بالادستی قبول کریں اور اس پر عمل کریں۔ اہم ترین بات یہ ہے کہ جمہوریت کی روح کو سمجھا جائے۔ جمہوریت محض انتخابات جیتنے کا نام نہیں بلکہ اس سے بہت کچھ زیادہ ہے۔ جب جمہوریت کا نام محض نعرے کے طور پر استعمال کیا جاتا ہے تو انتخابات کی کامیابی کو من مانی کا لائسنس بنا دیا جاتا ہے۔ مگر جب جمہوریت کو نصب العین کے طور پر اختیار کیا جاتا ہے تو انتخابات عوام کی حالت بدلنے اور ان کے خوابوں کو تعبیر آشنا کرنے کا ذریعہ بن جاتے ہیں۔ 11مئی کو ہمیں اسی جذبے کے ساتھ اپنے ووٹ کا درست امیدواروں کے حق میں درست استعمال کرنا ہوگا۔ریلیف دینے میں دیر بین الاقوامی مارکیٹ میں تیل کی قیمتوں میں نے والی مسلسل کمی کے بعد نگران حکومت نے پٹرول 4.71 روپے ، ہائی اسپیڈ ڈیزل 2.53 روپے، مٹی کا تیل 4.09 روپے، لائٹ ڈیزل 4.22 روپے اور ہائی آکٹین 8.46 روپے فی لیٹر سستا کر دیا ہے اور اوگرا نے مذکورہ بالا مصنوعات کی قیمتوں میں فی لیٹر قریباً دگنی کمی کرنے کی جو سفارشات کی تھیں ان کو نظر انداز کر دیا گیا ہے۔ اس پر طرفہ تماشا یہ ہے کہ نہ صرف تیل کی ان ساری مصنوعات پر پٹرولیم لیوی میں بھی اضافہ کر دیا گیاہے بلکہ جی ایس ٹی کی شرح بھی بڑھا دی گئی ہے۔ ایک اطلاع کے مطابق اوگرا کی سفارشات کو طاق نسیاں پر رکھ کر پٹرولیم مصنوعات کے نرخوں میں جزوی کمی اور ٹیکسوں میں اضافے کا یہ فیصلہ اس لئے کیا گیا ہے تاکہ ملک میں بڑھتے ہوئے اقتصادی بحران سے نبرد آزما ہونے کیلئے قومی خزانے میں معقول رقم اکٹھی کی جا سکے لیکن اس حوالے سے حیران کن امر یہ ہے کہ عالمی منڈی میں جب تیل کی قیمتوں میں اضافہ ہوتا ہے تو حکومت اور تیل کی درآمد ، ترسیل اور تقسیم پر مامور کمپنیاں یہ اضافہ صارفین کی طرف منتقل کرنے میں ایک منٹ کی بھی تاخیر نہیں کرتیں لیکن جب ان قیمتوں میں کمی ہوتی ہے تو متعلقہ ادارے صارفین کو اس کا فائدہ پہنچانے میں زیادہ سے زیادہ دیر لگانے کی کوشش کرتے ہیں تاکہ مذکورہ ادارے اس موقع سے بھی جی بھر کے خود فائدہ اٹھائیں۔ اور اگر با امر مجبوری انہیں عوام کو یہ سہولت دینا ہی پڑتی ہے تو وہ اس میں بھی ڈنڈی مارنے سے گریز نہیں کرتے اور ایک ہاتھ سے عوام کو یہ سہولت دے کر دوسرے ہاتھ سے واپس لینے کی کوشش کرتے ہیں۔ وطن عزیز میں آنے والی مخلوط حکومتوں کے پاس تو اس نوع کا قدم اٹھانے کے لئے درجنوں بہانے ہوتے ہیں لیکن نگران حکومت کو صارفین کو مزید زیر بار کرنے سے پہلے کچھ ضرور سوچنا چاہئے تھا کیونکہ عام صارفین افراط زر میں اضافے اور گرانی کے دونوں پاٹوں میں ایک عرصے سے پستے چلے آ رہے ہیں اس لئے انہیں ارباب اختیار کے شاہانہ اخراجات میں کمی کر کے ضرور ریلیف دیا جانا چاہئے۔ مزدوروں کا دن! یکم مئی کو دنیا بھر کے محنت کش شکاگو کے ان مزدوروں کی یاد تازہ کرتے ہیں جنہوں نے یکم مئی 1886 کو اپنی جانوں کی قربانیاں دے کر آٹھ گھنٹے روزانہ اوقات کار کا بنیادی مطالبہ حکومت سے منظور کرایا اور دنیا بھر میں مزدوروں کے حقوق کے تحفظ کے لئے قانون سازی کی گئی لیکن یہ بات قابل ذکر ہے کہ پاکستان میں طویل عرصے میں کئی شعبوں میں ایسی کوئی قانون سازی نہیں کی گئی جس میں محنت کشوں کو ان کے حقوق دینے کا اہتمام کیا گیا ہو۔خصوصاً زرعی مزدوروں کی صحت و حفاظت کے لئے کوئی قانون سازی نہیں کی گئی ۔ جہاں تک صنعتی مزدوروں کا تعلق ہے تو ایک اندازے کے مطابق ہر سال ایک ہزار ورکرز میں سے تقریباً 150 ورکرز حادثات کا شکار ہو جاتے ہیں اور ہزاروں مزدور معذور ہو جاتے ہیں۔ اگرچہ ملک کی مزدور تنظیموں نے اس حوالے سے بہت کام کیا ہے اور ان کی جدوجہد سے مزدوروں کو متعدد مراعات اور سہولتیں بھی دی گئی ہیں وفاقی اکائیوں خصوصاً پنجاب میں 1985ء میں نواز شریف دور میں مزدوروں کو رہائشی سہولتیں مہیا کرنے کے لئے صنعتی علاقوں میں لیبر کالونیاں قائم کی گئیں اور محنت کشوں کے بچوں کے لئے معیاری تعلیمی ادارے بھی قائم کئے گئے تاہم ضرورت ہے کہ نجی صنعتی شعبہ کو بھی پابند کیا جائے کہ مزدوروں کو تعلیم، صحت اور رہائش کی سہولتیں فراہم کریں۔ مزدوروں کی حفاظت کے لئے 1934ء میں بنایا گیا فیکٹریز ایکٹ فرسودہ ہو گیا ہے اسے جدید تقاضوں سے ہم آہنگ کرنے کی بھی ضرورت ہے۔ یہ بات خوش آئندہ ہے کہ عام انتخابات کے موقع پر ملک کی بڑی سیاسی جماعتوں نے اپنے انتخابی منشوروں میں محنت کشوں کے حقوق کے تحفظ کا ذکر ہی نہیں کیا بلکہ مزدور کی بنیادی تنخواہ اٹھارہ ہزار روپے اور بیس ہزار روپے کرنے کا بھی وعدہ کیا ہے۔ یہ بھی کہا گیا ہے کہ تمام فریقین کو انصاف کی فراہمی کے لئے لیبر لاز میں نظرثانی کی جائے گی۔ مزدور کا دن اس بات کا تقاضا کرتا ہے کہ ملک میں ہر شعبہ کے مزدور کو ان کے حقوق دینے کا عہد کیا جائے خصوصاً دیہاڑی دار مزدوروں کے لئے بھی قانون سازی کی جائے۔</TEXT>
