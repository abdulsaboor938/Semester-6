<DOCNO>460503</DOCNO>
<HL>حکومت بجٹ میں ملازمین کی تنخواہوں میں50فیصد اضافہ کرے، فضل واحد</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-23 01:00:55+05</DATELINE>
<TEXT>لاہور( خبر نگار )بجٹ کی آمد سے قبل ریلوے کے محنت کش ہر روز جلسے منعقدہ کرنے کی پالیسی پر گامزن ہیں۔ لوکوشاپس کے باہرجلسہ عام سے خطاب کرتے ہوئے ریلوے مزدور اتحاد کے رہنماؤں فضل واحد، صدیق بیگ، مشتاق باجوہ، چوہدری رحمت، امجد ڈوگر اور رانا محمد معصوم نے خطاب کرتے ہوئے حکومت سے مطالبہ کیا کہ بجٹ میں ملازمین کی تنخواہوں میں50فیصد اضافہ کیا جائے۔ دیگر ورکشاپس کی طرح رائے ونڈ ریلوے ٹریک ورکشاپس کے ملازمین کو بھی ٹیکنیکل اور ہیٹ الاؤنس دیا جائے۔ ٹریک ورکشاپس رائے ونڈ کے ملازمین آج تک ٹیکنیکل اور ہییٹ الاؤنس سے محروم ہیں۔ اس کے علاوہ انہیں بگ سٹی الاؤنس بھی دیا جائے کیونکہ رائیونڈ لاہور شہر کا حصہ ہے۔ ریل مزدور کا اتحاد کے رہنماؤں نے ریلوے انتظامیہ اور حکومت سے مطالبہ کیا کہ وہ ریلوے کے وہ ملازمین جو دوران ملازمت فوت ہوچکے ہیں ان کے بچوں کو بجائے دوسال کے کنٹریکٹ کے ملازمتیں دینے کے انہیں ریگولر بنیادوں پر ملازمتیں فراہم کی جائیں۔ ریل مزدور اتحاد کے رہنماؤں نے اس موقع پر یہ اعلان بھی کیا کہ اگر آنے والے بجٹ میں ملازمین کو ریلیف فراہم نہ کیا گیا تو احتجاجی جلسوں کا سلسلہ پورے ملک میں پھیلادیں گے۔</TEXT>
