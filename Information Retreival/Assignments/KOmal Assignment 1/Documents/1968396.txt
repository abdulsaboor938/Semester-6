<DOCNO>1968396</DOCNO>
<HL>واپڈا کی مجوزہ نجکاری کیخلاف لاہور سمیت کئی شہروں میں ملازمین کے مظاہرے</HL>
<AUTHOR>نوائے وقت</AUTHOR>
<DATELINE> Pakistan 2015-09-11 04:29:06+05</DATELINE>
<TEXT>لاہور (نیوز رپورٹر+ نمائندگان) واپڈا کی مجوزہ نجکاری کے خلاف لاہور سمیت کئی شہروں میں ملازمین کی ہڑتال، مظاہرے اور دھرنے دیئے۔ لاہور میں پاکستان واپڈ ہائیڈرو الیکٹرک سنٹرل لیبر یونین کی اپیل پر کارکنوں نے قومی دولت کی لوٹ کھسوٹ ، مہنگائی، بے روزگاری، غریب بچوں کی تعلیم سے محرومی، ملک میں بجلی کی لوڈشیڈنگ اور روز افزوں مہنگائی کے خاتمہ اور قومی ادارہ محکمہ بجلی کی کراچی الیکٹرک سپلائی کمپنی کی طرح مجوزہ نجکاری کو روکنے اور ان کی کارکردگی میں اضافہ کیلئے دوررس انتظامی اصلاحات کا نفاذ کرانے کیلئے یوم احتجاج منایا۔ لاہور میں ایوان اقبال ایجرٹن روڈ پر احتجاجی ریلی نکالی۔ آئی اے رحمان، عابد حسن منٹو، چوہدری محمد انور صدر ریلوے ورکرز یونین، یوسف بلوچ چیئرمین، اْسامہ طارق سیکرٹری آل پاکستان ورکرز کنفیڈریشن، ذاکر علی شاہ،ساجد کاظمی، مقصود احمد، مظفر متین، حاجی محمد یونس، رانا اکرم، نمائندگان یونین ودیگر مزدورراہنمائوں نے خطاب کیا۔ مزدور رہنما خورشیداحمد جنرل سیکرٹری یونین نے کہا حکومت آئی ایم ایف و ورلڈ بینک کے ایماء پر قومی مفاد عامہ اور محکمہ بجلی کی مجوزہ نجکاری نہ کریں اگر حکومت میٹرو بس کے منصوبے پر اربوں روپے اسلام آباد، ملتان اور لاہور میں سرکاری شعبے میں چلا سکتی ہے تو محکمہ بجلی میں اصلاحات کرکے عوام کو واپڈا کی طرح سستی بجلی اڑھائی روپے فی یونٹ کیوں نہیں پیدا کرسکتی؟ جبکہ تھرمل پاور ہائوس میں 25 سے 30 روپے فی یونٹ پیدا کرتے ہیں اُنہوں نے وزیراعظم سے مطالبہ کیا مجوزہ نجکاری کی بجائے اْن کی کارکردگی میں اضافہ کرنے کیلئے کارکنوں سے مذاکرات کرے۔ آئی اے رحمان نے اعلان کیا ماضی میں سرکاری اداروں کی نجکاری والے آدھے سے زائد کارخانے بند ہونے سے لاکھوں ملازمین کو نکال کر صنعتوں کو بند کیا جاچکا ہے۔ عابد حسن منٹو نے اعلان کیا دوررس اصلاحات کے نفاذ کی جدوجہد سے کامیاب کیا جائے۔ بعدازاں مظاہرین نے احتجاجی جلوس نکا ل کر اپنے مطالبات کے حق میں لیسکو ہیڈکوارٹر کے سامنے دھرنا دیا۔ قصور سے نامہ نگار کے مطابق چیئرمین واپڈا ہائیڈرو ورکرز لیبر یونین قصور سرکل سردار فصیح الدین نے کہا ہے واپڈا ملازمین کے منہ سے حکومت نے نوالہ چھیننے کا جو عزم کر رکھا ہے کسی صورت میں بھی برداشت نہیں کیا جائے گا۔ سرکل واپڈا ملازمین کی جانب سے کی جانے والی واپڈا دفاتر کی تالہ بندی کے بعد واپڈا ورکرز کے احتجاجی اجتماع سے خطاب کرتے ہوئے کیا۔ چیئرمین گرڈ سٹیشن ورکرز لیبر چوہدری محمد اعظم، چیئرمین کھڈیاں محمد افضل، جنرل سیکرٹری محمد یحییٰ بھٹی بھی اس موقع پر موجود تھے۔ حکومت کوقومی اداروں کو کسی قیمت پر فروخت نہیں کرنے دیں گے۔ گوجرانوالہ سے نمائندہ خصوصی کے مطابق واپڈا کی نجکاری کے خلاف سی بی اے یونین کے سینکڑوں کارکنوں نے گیپکو چیف آفس کے سامنے احتجاجی دھرنا دیا۔ مظاہرین کا کہنا تھا اگر نجکاری کی گئی تو پورے پاکستان کی بجلی بند کردیں گے۔ ریجن بھر میں تمام دفاتر کی تالہ بندی بھی کی گئی تھی جبکہ ریجنل چیئرمین اقبال ڈار‘ ریجنل نائب صدر اخلاق چیمہ اور ریجن بھر سے آئے دیگر یونین رہنمائوں اور کارکنوں نے چیف آفس کے سامنے احتجاجی دھرنا دیا۔ اخلاق چیمہ کا کہنا تھا اگر گیپکو کی نجکاری کی گئی تو پورے ملک کی بجلی بند کردی جائے گی۔ اووربلنگ کے ستائے شہری گیپکو دفاتر کے چکر لگاتے رہے ۔فیصل آباد، میانوالی، جھنگ، بورے والا، وہاڑی میں ملازمین نے دفاتر کی تالہ بندی کی، ریلیاں نکالیں اور احتجاج کیا۔</TEXT>
