<DOCNO>2272794</DOCNO>
<HL>چیف جسٹس سے اظہار یکجہتی کیلئے کئی شہروں میں وکلاء کے مظاہرے</HL>
<AUTHOR>جیو اردو نیوز</AUTHOR>
<DATELINE> Pakistan 2012-06-15 14:06:00+05</DATELINE>
<TEXT>کراچی… ملک کے مختلف شہروں میں وکلا نے چیف جسٹس کے حق میں مظاہرے کیے۔ آل پاکستان وکلا رابطہ کونسل نے آج عدلیہ سے یک جہتی کا دن منانے کا اعلان کیا ہے۔آل پاکستان وکلاء رابطہ کونسل کا اجلاس اسلام آباد میں ہوا جس میں عدلیہ کے خلاف سازشوں اور عدالتی فیصلوں پر عمل نہ ہونے کے خلاف ملک بھر میں ہڑتال کرنے اور یوم یک جہتیء عدلیہ منانے کا فیصلہ کیا گیا۔ اجلاس میں وزیر اعظم گیلانی سے فوری طور پر عہدے سے مستعفی ہونے کا بھی مطالبہ کیا گیا۔ اس سے پہلے عدلیہ پر ملک ریاض کے الزامات کے خلاف اسلام آباد اور راول پنڈی میں وکلاء تنظیموں نے ہڑتال کی۔ عدالتوں میں کام بند رہا اور مقدمات کی پیروی نہیں ہوسکی۔ اسلام آباد ڈسٹرکٹ بار کے اجلاس میں وزیراعظم کے وکیل اعتزاز احسن اور ملک ریاض حسین کے وکیل زاہد بخاری کا بار میں داخلہ بند کرنے کا فیصلہ کیا گیا۔ لاہورڈسٹرکٹ بار کے اجلاس میں چیف جسٹس کے ساتھ اظہارِ یک جہتی کی قرارداد متفقہ طور پر منظورکی گئی ، لاہورہائی کورٹ بار اورلاہور بار میں روزانہ احتجاجی کیمپ لگانے کا بھی اعلان کیا گیا ، اور جی پی او چوک تک ریلی بھی نکالی گئی۔ شیخوپورہ میں بھی وکلا نے عدالتوں کا بائیکاٹ کیا اور بار روم سے جیل چوک تک ریلی نکالی۔ کراچی میں ملیر بار کے تحت اعلی عدلیہ سے اظہار یکجہتی کیلئے ریلی نکالی گئی۔ شرکاء نے کچھ دیر کیلئے نیشنل ہائی وے پر دھرنابھی دیا۔پشاور میں بھی وکلاء نے چیف جسٹس افتخار محمد چوہدری کے ساتھ اظہار یک جہتی کے لئے ریلی نکالی، شرکا ڈسٹرکٹ بار سے جوڈیشل کمپلیکس اور سپریم کورٹ کی رجسٹری برانچ تک گئے۔آج بھی وکلا برادری چیف جسٹس آف پاکستان افتخار محمد چوہدری اور عدلیہ سے اظہار یک جہتی کا دن منا رہی ہے۔ ملک کے مختلف شہروں میں وکلاء مظاہرے کریں گے اور ریلیاں نکالی جائیں گی۔</TEXT>
