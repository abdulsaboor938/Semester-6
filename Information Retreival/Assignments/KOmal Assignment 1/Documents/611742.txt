<DOCNO>611742</DOCNO>
<HL>پاکستان سمیت دنیا بھر میں محنت کشوں کا عالمی دن یکم مئی کو منایا جائے گا</HL>
<AUTHOR>روزنامہ پاکستان</AUTHOR>
<DATELINE> Pakistan 2015-04-28 19:11:30+05</DATELINE>
<TEXT>اسلام آباد (مانیٹرنگ ڈیسک) پاکستان سمیت دنیا بھر میں محنت کشوں کا عالمی دن یکم مئی کو اس عزم کی تجدید کے ساتھ منایا جائے گا کہ مزدوروں اور محنت کشوں کے جائز حقوق کے تحفظ کے لئے کوششیں جاری رکھی جائیں گی اور معاشرے میں ان کے اعلیٰ مقام کو سربلند رکھا جائے گا۔ اس موقع پر مختلف تنظیموں اور اداروں کے زیراہتمام تقاریب منعقد ہونگی جن میں محنت کی عظمت کو اجاگر کیا جائے گا اور ملک و قوم کی ترقی کے لئے محنت کشوں کے کردار پر روشنی ڈالی جائے گی۔ کارکنوں کی تنظیموں نے دنیا بھر کے محنت کشوں کے درمیان یکجہتی کے فروغ کے عزم کا اظہار کیا ہے۔ آئین پاکستان میں محنت کشوں کے حقوق کے تحفظ کی ضمانت دی گئی ہے، پاکستان کی پہلی لیبر پالیسی کا اعلان 1972ءکو کیا گیا تھا جس میں یکم مئی کو عام تعطیل قرار دیا گیا۔ پالیسی کے تحت مزدوروں کی بہبود کے لئے سوشل سیکیورٹی نیٹ ورک سمیت اولڈ ایج بینیفٹ سکیمیں اور ورکرز ویلفیئر فنڈز قائم کئے گئے، موجودہ حکومت محنت کشوں اور مزدوروں کی فلاح و بہبود کو اولین ترجیح دے رہی ہے، مختلف سطحوں پر ان کی بہبود کےلئے مختلف منصوبے تشکیل دیئے گئے ہیں۔ واضح رہے کہ یہ دن شکاگو کے ان مزدوروں کی یاد میں منایا جاتا ہے جنہوں نے اپنے حقوق کے تحفظ کےلئے اپنی جانوں کی قربانی دی۔</TEXT>
