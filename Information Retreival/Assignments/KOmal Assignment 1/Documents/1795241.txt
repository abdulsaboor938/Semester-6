<DOCNO>1795241</DOCNO>
<HL>قومی سلامتی سے کھیلنے والوں سے آہنی ہاتھوں سے نمٹنے کی ضرورت‘ کلبھوشن کو سزا احسن اقدام ہے: سیاسی رہنما</HL>
<AUTHOR>نوائے وقت</AUTHOR>
<DATELINE> Pakistan 2017-04-11 04:16:08+05</DATELINE>
<TEXT>لاہور/ اسلام آباد (خصوصی نامہ نگار + خبر نگار + وقائع نگار خصوصی + ایجنسیاں) بھارتی جاسوس کل بھوشن یادیو کو سزائے موت کے فیصلے کا ملک بھر کے سیاسی و مذہبی قائدین نے خیرمقدم کیا ہے اور کہا ہے کہ ملک دشمن عناصر کسی رعایت کے مستحق نہیں ہیں۔ تاہم پاکستان پیپلز پارٹی کے چیئرمین بلاول بھٹو نے کہا ہے کہ وہ پاکستان میں کسی کو بھی سزائے موت دئیے جانے کے مخالف ہیں۔ بھارتی جاسوس کل بھوشن یادیو کو فوجی عدالت کی طرف سے سزائے موت دئیے جانے کے حوالے سے پوچھے گئے سوال پر انہوں نے دو ٹوک الفاظ میں کہا کہ وہ سزائے موت کے مخالف ہیں اور یہ پیپلز پارٹی اور ان کا اصولی موقف ہے۔ انہوں نے کہا کہ ان کے نانا کو بھی سزائے موت دی گئی تھی۔ انہوں نے کہا کہ بھارتی جاسوس کو پاکستان میں نہیں ہونا چاہئے تھا، وہ پیپلز پارٹی جنوبی پنجاب کے صدر مخدوم احمد محمود کی رہائش گاہ پر اخبار نویسوں سے بات چیت کر رہے تھے۔ انہوں نے کہا کہ مقبوضہ کشمیر میں بھارتی جارحیت اور ظلم و بربریت کی مذمت کرتے ہیں مگر یہ پاکستان کی خارجہ پالیسی کی کمزوری کا نتیجہ ہے۔ آئی این پی کے مطابق بلاول بھٹو نے کہا ہے بھارت سمیت کسی ملک کو پاکستان میں جاسوسی کی اجازت نہیں ہونی چاہئے، بھارت کشمیر میں قتل عام کرکے بدترین دہشت گردی کررہا ہے۔ بلاول بھٹو نے کہا کہ بھارتی جاسوس کو سزائے موت پاکستان کی فوجی عدالتوں کا فیصلہ ہے اور بھارت سمیت کسی کو بھی پاکستان میں جاسوسی کی اجازت نہیں ہونی چاہئے لیکن عام لوگوں کو سزائے موت کے حوالے سے میرا مو¿قف ہے کہ سزائے موت کا قانون نہیں ہونا چاہئے لیکن بھارتی جاسوس کا معاملہ بالکل اس سے مختلف ہے، وہ جاسوسی کے الزام میں پاکستان میں گرفتار ہوا ہے۔ امیر جماعت اسلامی سینیٹر سراج الحق نے کل بھوشن یادیو کو سزائے موت کے فیصلے کا خیر مقدم کرتے ہوئے کہا ہے کہ ہم اس فیصلے کے ساتھ کھڑے ہیں۔ قومی سلامتی سے کھیلنے والوں اور معصوم شہریوں کے قاتلوں کے ساتھ آہنی ہاتھوں سے نمٹنے کی ضرورت ہے، بھارتی تخریب کار ایجنسی ”را“ اپنے ایجنٹوں کے ذریعے پاکستان کو عدم استحکام کرنے کیلئے دہشت گردی کے نیٹ ورک چلا رہی ہے، دہشت گردوں اور ان کے نیٹ ورکس کے پاکستان دشمن ارادوں کو ناکام بنانے کیلئے ضروری ہے کہ سخت فیصلے کئے جائیں۔ کل بھوشن محض ایک تخریب کار نہیں، بلکہ پاکستان کے خلاف سرگرم دہشت گرد آرگنائزیشن کا ایجنٹ ہے۔ انہوں نے کہا کہ بھارت پاکستان کے خلاف دہشت گردی میں ملوث ہے اور اس طرح کے کئی نیٹ ورکس کی سرپرستی کررہا ہے۔ حکمرانوں کو چاہئے تھا کہ وہ کل بھوشن کو عالمی فورمز کے سامنے پیش کرتے اور انہیں بھارتی سازشوں سے آگاہ کرتے مگر حکمران اس معاملے کو عالمی برادری کے سامنے موثر انداز میں پیش نہیں کرسکے۔ اگر بھارت کسی پاکستانی کو پکڑ لیتا تو وہ اسے اقوا م متحدہ کے سامنے کھڑا کر دیتا۔ پاکستانی سفارتخانوں کو اس حوالے سے عالمی برادری کو بھی اعتماد میں لینا چاہئے۔ عوامی مسلم لیگ کے سربراہ شیخ رشید احمد نے کہا ہے کہ کل بھوشن یادیو بھارتی ایجنٹ اور پاکستان کا دشمن ہے۔ دشمن کسی بھی رعایت کے مستحق نہیں۔ کل بھوشن کو سزائے موت کے فیصلے کے حق میں ہیں۔ کل بھوشن یادیو بھارتی خفیہ ایجنسی را کا ایجنٹ ہے اسے پاکستان میں تخریبی کارروائیاں کرتے ہوئے پکڑا گیا۔ فوجی عدالت سے کل بھوشن کو سزائے موت کی سزا کا فیصلہ انتہائی احسن اقدام ہے کیونکہ دشمن کسی رعایت اور معافی کے مستحق نہیں ہوتے بلکہ ان کو عبرت ناک انجام تک پہنچانا چاہئے۔ انہوں نے کہا کہ اپریل کا مہینہ انتہائی اہمیت کا حامل ہے اس مہینے میں بھارتی جاسوس اور ملک دشمن کو سزائے موت کا فیصلہ سامنا آیا جس نے دشمن کا سر شرم سے جھکا دیا اور پاکستانیوں کے دل ٹھنڈے کر دیئے۔ مجھے امید ہے کہ اس مہینے میں اس فیصلے کے سوا دیگر اہم فیصلے بھی آئیں گے جو قوم کیلئے خوشخبری کا باعث بنیں گے۔ مجلس وحدت مسلمین نے بھارتی جاسوس کل بھوشن یادیو کو سزائے موت احسن اقدام قرار دیا اور کہا ہے کہ پاکستان کیخلاف سازشوں میں مصروف امریکن بلاک کے جاسوسوں کیخلاف بھی عملی اقدامات کی ضرورت ہے، بھارت امریکہ اور بعض دیگر ممالک سی پیک کیخلاف مشترکہ منصوبہ بندی کے تحت پاکستان کیخلاف سازشوں میں مصروف ہیں۔ کمزور اور مصلحت پسندانہ خارجہ پالیسی ہی ملکی مشکلات میں اضافے کا سبب ہے۔ ان خیالات کا اظہار مجلس وحدت مسلمین پاکستان کے سربراہ علامہ راجہ ناصر عباس جعفری نے سیکرٹری جنرل ایم ڈبلیو ایم پنجاب علامہ مبارک موسوی کے ہمراہ پنجاب کے پارٹی وفود سے ملاقات میں کیا۔ انہوں نے کہا مظلوم کشمیریوں کیخلاف مظالم پر مسلمان خاموش نہیں رہیں گے۔ ہم کشمیر میں بھارتی مظالم کی پر زور مذمت کرتے ہیں اور مظلوم کشمیریوں کے دکھ میں برابر کے شریک ہیں۔ تحریک انصاف نے بھارتی ایجنٹ کل بھوشن یادیو کو فوجی عدالت کی جانب سے سزائے موت کے فیصلے کا خیر مقدم کرتے ہوئے فیصلے پر فوری عملدرآمد کا مطالبہ کیا ہے، پی ٹی آئی کے سینئر مرکزی رہنما اعجاز احمد چودھری نے کہا کہ عالمی برادری کو بھی اعتماد میں لینا چاہئے، بھارتی پروپیگنڈے کا منہ توڑ جواب دینا سب پاکستانیوں پر فرض ہے۔ تحریک انصاف پنجاب کے سیکرٹری اطلاعات سید صمصام علی بخاری نے کہا کہ کل بھوشن کے ساتھ ساتھ ان کے سہولت کاروں کو بھی کیفر کردار تک پہنچایا جائے۔ سینئر تجزیہ کار لیفٹیننٹ جنرل (ر) طلعت مسعود نے کہا ہے کہ کل بھوشن یادیو کی سزا قانونی لحاظ سے بالکل صحیح ہے لیکن سفارتی اور سیاسی پہلو کو بھی مدنظر رکھنا ہوگا، پاکستان اور بھارت کے تعلقات پہلے ہی کافی کشیدہ ہیں، تعلقات میں اور کشیدگی آئے گی، بھارت اس پر بہت شور مچائے گا۔ سابق وزیر داخلہ رحمان ملک نے کہا ہے کہ کل بھوشن کی سزائے موت سے دشمن عناصر اور دہشت گردوں کو سخت پیغام ملے گا، کل بھوشن یادیو کو سزائے موت دینے کے فیصلے کا خیر مقدمہ کرتا ہوں کل بھوشن پاکستان کو دہشتگردی سے کمزور کرنے کی سازشوں میں مصروف تھا کل بھوشن یادیو کی سزائے موت ملک و قوم کے بہترین مفاد میں ہے ملک کے خلاف سازشیں کرنے والے را کے ایجنٹس کسی رحم کے مستحق نہیں جاسوسی کرنے کے جرم کی سزا پھانسی ہے کل بھوشن کا اعتراف جرم اور شواہد موجود ہیں مودی نے ڈنکے کی چوٹ پر پاکستان توڑنے کا اعتراف کیا۔ کوئی ملک کسی کو قانون تبدیل کرنے پر مجبور نہیں کر سکتا افغانستان بارڈر مینجمنٹ پر راضی نہیں پاکستان اور افغانستان بیٹھ کر مقاصد طے کریں، مولوی فضل اللہ افغانستان میں بیٹھ کر کارروائیاں کر رہا ہے، بھارت افغانستان کو پاکستان کیخلاف استعمال کر رہا ہے۔ پی ٹی آئی کے رہنما اسد عمر نے کہا ہے کل بھوشن کا معاملہ اب عالمی سطح پر اٹھانے کی ضرورت ہے۔ سابق سفیر نجم الدین شیخ نے کہا ہے کہ بہت سے ملکوں میں جاسوسی کی سزا موت ہے ہو سکتا ہے بھارت کل بھوشن پر جوابی ردعمل کی کوشش کرے کل بھوشن معاملے پر پاکستان کو زیادہ وضاحت کی ضرورت نہیں، کل بھوشن جاسوس کے طور پر پاکستان آیا تھا اس میں کوئی شک نہیں۔ بھارت نے کل بھوشن کو سابق افسر ظاہر کرنے کی کوشش کی۔ جمعیت علمائے اسلام (ف) کے سربراہ مولانا فضل الرحمن نے کہا ہے کہ پاکستان میں کبھی کسی بھارتی یا غیرملکی کے خلاف انتقامی جذبے سے کوئی کارروائی نہیں ہوئی، کل بھوشن یادیو بھارتی فوج کا حاضر سروس افسر تھا جس کے خلاف فوجی قوانین کے تحت مقدمہ چلا اور فیصلہ ہوا۔ پارلیمنٹ ہاﺅس کے باہر میڈیا سے گفتگو کرتے ہوئے انہوں نے کہا کہ بھارت کو سوچنا چاہیے کہ وہ کیوں دوسرے ملکوں میں مداخلت کرتا ہے اور کل بھوشن کی سزا کے بعد اسے سوچنے پر مجبور ہونا پڑے گا کہ وہ دوسرے ملکوں میں بدامنی پھیلانے کی سوچ ختم کرے۔ انہوں نے کہا کہ خطے میں تباہی مچانے کےلئے کوئی آیا اور پکڑا گیا تو اسے قانون کے مطابق ہی سزا ہونا چاہیے۔ بھارت کو چاہیے کہ وہ آئندہ پاکستان کے اندر مداخلت نہ کرے۔ جماعةالدعوة کے مرکزی رہنما پروفیسر حافظ عبدالرحمن مکی نے کہاکہ بھارتی خفیہ ایجنسی را کا حاضر سروس جاسوس وطن عزیز پاکستان میں دہشت گردی اور علیحدگی کی تحریکیں پروان چڑھانے میں ملوث تھا۔ اس نے اپنے سنگین نوعیت کے جرائم کا اقرار کیا ہے۔ اسے پھانسی کے پھندے پر لٹکانے سے ملک دشمن قوتوں کو مضبوط پیغام جائے گا۔ خون کی ہولی کھیلنے والے بھارتی درندوں اور ان کے ایجنٹوں کو سخت سزائیں دینی چاہئیں۔ انہوں نے کہاکہ پوری پاکستانی قوم کل بھوشن یادیو کو پھانسی کے پھندے پر لٹکتا ہوا دیکھنا چاہتی ہے۔ حکومت پاکستان کو چاہیے کہ وہ کل بھوشن جیسے دہشت گردوںکا معاملہ بین الاقوامی سطح پر بھی اٹھائے۔ سابق وزیر اعظم آزاد کشمیر سردار عتیق احمد خاں نے کہاکہ پاکستان کے پاس کل بھوشن کی شکل میں بھارتی دہشت گردی کے واضح ثبوت موجود ہیں۔ انڈیا نے پاکستان کے وجود کو کبھی دل سے تسلیم نہیں کیا۔ بی جے پی کے برسراقتدار آنے کے بعد پاکستان میں دہشت گردی کی وارداتوںمیں تیزی لائی گئی اور بلوچستان، کراچی اور دیگر علاقوںمیں بے گناہوں کا خون بہایا گیا ہے۔ کل بھوشن یادیو کو پھانسی کی سزا سنانا پوری پاکستانی قوم کے جذبات کی ترجمانی ہے۔ اسے فی الفور پھانسی کے پھندے پر لٹکانا چاہیے۔ مسلم لیگ (ق) کے مرکزی رہنما اجمل خاں وزیر نے کہاکہ کل بھوشن یادیو بھارتی خفیہ ایجنسی را کا حاضر سروس جاسوس تھا جس نے بلوچستان اور سندھ میں تخریب کاری کے نیٹ ورک بنائے اور پاکستانیوں کا قتل عام کیا۔ اسے پھانسی دینے کا فیصلہ قوم کی امنگوں کا ترجمان ہے۔ ھدیة الھادی پاکستان کے چیئرمین پیر سید ہارون علی گیلانی نے کہاکہ حکومت پاکستان کو کل بھوشن کے معاملہ پر بھارتی دھمکی آمیز رویہ کی پرواہ نہیں کرنی چاہیے اور اسے جلد سے جلد پھانسی دینی چاہیے۔ جمعیت اہلحدیث کے ناظم اعلیٰ علامہ ابتسام الہٰی ظہیر نے کہاکہ بھارت کل بھوشن یادیو کو سزائے موت سنائے جانے پرواویلا کرنے کی بجائے وطن عزیز پاکستان میں دہشت گردی اور تخریب کاری کروانا بند کرے۔ متحدہ جمعیت اہلحدیث کے سربراہ سید ضیاءاللہ شاہ بخاری، تحریک حرمت رسول کے چیئرمین مولانا امیر حمزہ اور نظریہ پاکستان رابطہ کونسل کے چیئرمین قاری یعقوب شیخ نے کل بھوشن یادیو کو پھانسی سنائے جانے کے فیصلہ کو خوش آئند قرار دیا اور کہا ہے کہ پاکستان میں ہونےو الی دہشت گردی کی تمام وارداتوں میں بھارتی خفیہ ایجنسیاں ملوث ہیں۔ سیکرٹری جنرل جماعت اسلامی پاکستان لیاقت بلوچ نے کل بھوشن یادیو کی سزائے موت پر اپنے ردعمل میں کہا ہے کہ قوم بجا طور پر اب وزیراعظم اور اپنی وزارت خارجہ سے توقع رکھتی ہے کہ اس فیصلے پر نہ صرف پوری قوم میں اتحاد و یکجہتی پیدا کرے گی بلکہ عالمی برادری کو بھی بھارت کی پاکستان میں دہشت گردی اور تخریب کاری سے آگاہ کرے گی۔ سابق صدر مشرف نے کہا کہ کل بھوشن یادیو پاکستانی سرزمین سے پکڑا گیا۔ قانون کے مطابق جاسوسی کے مقدمات فوجی عدالتوں میں چلائے جاتے ہیں۔ کل بھوشن کا مقدمہ فیلڈ جنرل کورٹ مارشل میں قانون کے مطابق چلایا گیا۔ بھارتی وزیراعظم پاکستان کے ساتھ مذاکرات نہیں چاہتے۔ کئی پاکستانی ٹرائل کے بغیر بھارتی جیلوں میں قید ہیں۔ قائمہ کمیٹی برائے امور خارجہ کے چیئرمین اویس لغاری نے کہا کہ کل بھوشن بھارتی نیوی کا افسر اور را کا جاسوس تھا اور اس کی گرفتاری بھی انہیں الزامات کے تحت ہوئی اور مقدمہ چلایا گیا، بھارت اس سے کیسے انکار کر سکتا ہے جب کل بھوشن خود اپنے جرائم کا اعتراف کر چکا ہے۔ عوامی نیشنل پارٹی کی سینیٹر ستارہ امتیاز نے کہاکہ پارلیمنٹ نے عدالتوں کو اختیار دیا ہے جس کے تحت کل بھوشن کو دہشتگردی کی سزا سنائی گئی ہے۔ پاکستان مسلم لیگ (ن) کے رہنما سینیٹر سردار ذوالفقار کھوسہ نے کہا کہ پوری دنیا میں غیرملکی جاسوسوں کے پکڑے جانے پر انہیں سزائے موت دی جاتی ہے کل بھوشن کی سزا ایک احسن قدم ہے۔ ایم کیو ایم کے رہنما سینیٹر میاں عتیق الرحمن نے کہا کہ یہ فیصلہ پوری دنیا کے سامنے مثال ہے کہ ایک حاضر سروس بھارتی فوجی افسر اور جاسوس رنگے ہاتھوں پکڑا گیا ہے اور اسے سزا بھی دی جا رہی ہے۔ ایم کیو ایم کی رہنما رکن قومی اسمبلی فوزیہ حمید نے کہا ہے کہ کل بھوشن یادیو کو سزا ملنا خوش آئند ہے۔ وزیراعلیٰ بلوچستان ثناءاللہ زہری نے کہا ہے کہ ثابت ہوگیا ”را“ بلوچستان میں بدامنی پھیلانے میں ملوث ہے۔ بلوچستان کے عوام نے بھارتی مداخلت کو مسترد کردیا۔ بے نقاب ہونے پر پہاڑوں پر جانے والے واپس آرہے ہیں۔ وزیر قانون پنجاب رانا ثناءاللہ نے کہا ہے کہ کل بھوشن کی سزا درست فیصلہ ہے۔ کل بھوشن یادیو نے اعتراف کیا وہ دہشت گردی میں ملوث رہا۔ مسائل جنگ سے نہیں مذاکرات سے حل ہوسکتے ہیں۔ سیاسی رہنما/ کل بھوشن</TEXT>
