<DOCNO>2171441</DOCNO>
<HL>دنیا بھر میں انسداد تمباکو نوشی کا دن منایا گیا، آگاہی واکس اور سیمینار</HL>
<AUTHOR>نوائے وقت</AUTHOR>
<DATELINE> Pakistan 2013-06-01 02:42:46+05</DATELINE>
<TEXT>لاہور+گوجرانوالہ (سپیشل رپورٹر+نمائندہ خصوصی+ نامہ نگاران) دنیا بھر میں تمباکو نوشی کیخلاف دن منایا گیا۔ پہلی دفعہ عالمی ادارہ صحت کی طرف سے 31 مئی 1988ءکو دن منایا گیا اور 24گھنٹو ں کیلئے تمباکو نوشی سے پرہیز کی ترغیب دی گئی۔اس سال کا موضوع، تمباکو نوشی کے اشتہارات اور تشہیر پر پابندی ہے، ایک اندازے کے مطابق سالانہ تقریباً 60لاکھ افراد اس شوق کی نذر ہو جاتے ہیں جبکہ پاکستان میں ان ہلاکتوں کی تعداد تقریبا ً ایک لاکھ سالانہ ہے۔دو کروڑ افراد سالانہ 20ارب روپے دھوئیں میں اڑا دیتے ہیں۔ایک اندازے کے مطابق 32فیصد مرد اور 6فیصد خواتین سگریٹ نوشی کرتی ہیں۔ ڈاکٹروں کے مطابق ایک گھنٹے کا شیشہ پینا 100سگریٹ پینے کے مترادف ہے۔اس سے پھیپھڑوں کا کینسر، منہ کے اندر جھلی اورمسوڑھوں کی سوزش، بلغمی کھانسی، بلڈ پریشر، نمونیا اور دل کا دورہ جیسے امراض میں اضافہ ہو جاتا ہے۔گوجرانوالہ سے نمائندہ خصوصی کے مطابق یوم انسداد تمبا کو نو شی منانے کا مقصد عوام الناس میں قانون سے آگہی اور تمباکو نوشی کے مضراثرات کے سلسلہ میں شعور اجاگر کرنا ہے اس دن کی مناسبت سے جنرل بس سٹینڈ پر آگاہی واک کا اہتمام کیاگیا۔ ڈسٹرکٹ کو آرڈینیٹر ٹوبیکو کنٹرول قمر اقبال گورائیہ نے تمباکو نو شی سے متعلق آگاہی پروگرام سے خطاب کرتے ہو ئے کہا کہ انسداد تمباکو نو شی کے قانون کے سیکشن 6 کے تحت پبلک گاڑیوں میں تمباکو نوشی کی سخت پابندی ہے اورخلاف ورزی کرنے والوں کو قانون کے مطابق سزا ہوگی۔جہلم سے نامہ نگار کے مطابق ای ڈی اوہیلتھ جہلم کیپٹن ڈاکٹر آصف علی نے کہا ہے کہ سگریٹ نوشی صحت کے لئے انتہائی مضر ہے اور کینسر جیسی جان لیوا بیماری کا باعث بنتا ہے، حکومت کی جانب سے پبلک مقامات پر سگریٹ نوشی پر پابندی عائد ہونے کے باوجود عملدرآمد نہیں ہورہا جس کے لئے ہمیں بھرپور عوامی آگاہی کے اقدامات بروئے کار لانا ہونگے، ان خیالات کا اظہار انہوں نے تمباکو نوشی کیخلاف دن کے حوالے سے سیمینار سے حظاب کرتے ہوئے کیا۔سرگودھا سے نامہ نگار کے مطابق تمباکو نوشی کے خلاف عالمی دن کے موقع پر ایک آگاہی واک کا انعقاد کیا گیا جس کی قیادت ای ڈی او ایجوکیشن نسیم زاہد نے کی۔ ڈسٹرکٹ تمباکو کنٹرول سیل سرگودھا کے ڈسٹرکٹ کوآرڈی نیٹر سیف احمد ملک بھی ان کے ساتھ تھے۔ واک سکول نمبر 1 سے ش روع ہو کر شاہین چوک پر اختتام پذیر ہوئی۔دریں اثناءکنگ ایڈورڈ میڈیکل یونیورسٹی کے طلباءوطالبات نے گزشتہ تمباکو نوشی کے خلاف ایک واک کا اہتمام کیا جو پٹیالہ گراﺅنڈ سے جی پی او چوک مال روڈ تک ہوئی ڈاکٹر عامر بھٹہ اور ڈاکٹر سہیل نے قیادت کی۔</TEXT>
