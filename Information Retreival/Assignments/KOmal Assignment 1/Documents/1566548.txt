<DOCNO>1566548</DOCNO>
<HL>ملکی ترقی و خوشحالی میں مزدوروں کا اہم کردار ہے : ملک عرفان اتیرا</HL>
<AUTHOR>نوائے وقت</AUTHOR>
<DATELINE> Pakistan 2018-05-02 10:03:32+05</DATELINE>
<TEXT>ملتان (نمائندہ خصوصی) اخبار فروش یونین ملتان کے صدر ملک عرفان اتیرا‘ سماجی رہنماؤں عنایت علی قریشی‘ سید محمد علی رضوی‘ بابر وارثی‘ ملک محمد عمر کمبوہ نے پریس کانفرنس کرتے ہوئے کہا کہ ملکی ترقی و خوشحالیا ور پیداوار کو بڑھانے میں آج مزدوروں کا اہم کردار ہے لیکن سرمایہ دار‘ جاگیردار مزدوروں کا استحصال کرنے میں اپنا عملی رول ادا کر رہے ہیں۔ محنت کش‘ مشقت کرنے والا اﷲ کا دوست ہے حکومت وقت کو چاہئے کہ مزدور کی فلاح و بہبود کے لئے ٹھوس حکمت عملی واضح کرے۔ اخبار فروش ہو یا فیکٹری کا مزدور سب کی صحت اور بچوں کی کفالت دیگر معاملات میں لیبر ویلفیئر ڈیپارٹمنٹ اولڈ ایج بینیفٹ کو عملی اقدامات کرتے ہوئے کام کرنا ہو گا تاکہ محنت و مزدوری کرنے والوں کو بھی حکومتی سہولیات کا فائدہ پہنچ سکے۔ انہوں نے حکومت سے مطالبہ کیا کہ لیبر پالیسی پر مکمل عملدرآمد کرائے تاکہ مزدوروں سے کئے گئے وعدے پورے ہوں مزدوروں کو معاشرے کا اہم شہری تصور کرتے ہوئے انہیں لیبر کارڈ جاری کئے جائیں۔ مزدوروں کو غربت کی لکیر سے اوپر برابر لانے کے لئے فوری ہنگامی اقدامات کئے جائیں۔ بجٹ 2018-19 میں مزدوروں کی فلاح و بہبود کے لئے اقدامات نہیں کئے گئے بجٹ کی بحث کے دوران مزدوروں کے مسائل کو حل کرنے کے معاملات زیر بحث لا کر مزدوروں کے لئے خصوصی بجٹ کا اعلان کیا جائے پٹرول کی قیمتوں میں اضافہ فوری واپس لیا جائے۔ اخبار فروشوں کے معاوضوں و کمیشن میں فوری اضافہ کیا جائے۔</TEXT>
