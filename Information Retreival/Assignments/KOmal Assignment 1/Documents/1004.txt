پاک افواج کسی بھی چیلنج سے نمٹنے کی صلاحیت رکھتی ہے: صدر مملکت
رسالپور: صدر مملکت ڈاکٹر عارف علوی نے پی اے ایف اصغر خان اکیڈمی میں پاسنگ آؤٹ پریڈ سے خطاب کرتے ہوئے کہا کہ پاک افواج کسی بھی چیلنج سے نمٹنے کی صلاحیت رکھتی ہے۔ تفصیلات کے مطابق رسالپور میں پی اے ایف اصغر خان اکیڈمی میں پاسنگ آؤٹ پریڈ ہوئی۔ صدر عارف علوی تقریب کے مہمان خصوصی تھے۔ صدر عارف علوی کی آمد پر سربراہ پاک فضائیہ ایئر چیف مجاہد انور خان نے ان کا استقبال کیا۔ پاسنگ آؤٹ پریڈ سے خطاب کرتے ہوئے صدر مملکت عارف علوی کا کہنا تھا کہ تقریب میں شرکت باعث فخر ہے، تربیت کسی بھی کیڈٹ کی زندگی کا اہم حصہ ہے۔ صدر نے کہا کہ کامیاب ہونے والے کیڈٹس کو مبارک باد دیتا ہوں۔ یاد رکھیں قوم کی امیدوں پر پورا اترنے کے لیے آپ پر ذمہ داری ہے، آپ قائد کی فکر کے مطابق معیاری پاک فضائیہ کا حصہ ہیں۔ انہوں نے کہا کہ پاک افواج کسی بھی چیلنج سے نمٹنے کی صلاحیت رکھتی ہے۔ پاکستان کی طرف کسی بھی قسم کی مہم جوئی کا منہ توڑ جواب دیا جائے گا، ارض پاکستان کی حفاظت پر معمور مسلح افواج کے بیٹے ہر وقت تیار ہیں۔ پاکستان امن کا خواہش مند ہے اور ہمسایوں سے بہتر تعلقات کا خواہاں ہے۔ انہوں نے کہا کہ حکومت مسلح افواج کی ضروریات پورا کرنے کے لیے کوشاں ہے، دہشت گردی کے خلاف جنگ میں پاک فضائیہ نے کلیدی کردار ادا کیا۔ قوم اور افواج کی کوششوں سے دہشت گردوں کو شکست دے چکے ہیں۔ پریڈ میں 140 جی ڈی پائلٹ، 86 انجینئرنگ کیڈٹ، 96 ایئر ڈیفنس اور 21 ایڈمن کورس کے کیڈٹ شامل تھے۔ comments
