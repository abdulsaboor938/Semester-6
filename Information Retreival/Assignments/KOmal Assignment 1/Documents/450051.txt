<DOCNO>450051</DOCNO>
<HL>پسند کی شادی۔ والدین کا حق کتنا محدود کیا جائے</HL>
<AUTHOR>روزنامہ پاکستان</AUTHOR>
<DATELINE> Pakistan 2016-06-12 01:51:28+05</DATELINE>
<TEXT>دنیا بدل رہی ہے۔ عورت آزاد ہو رہی ہے۔ بلکہ مغرب میں تو عورت کی آزادی اپنے انتہا کو پہنچ چکی ہے۔ اور اب شائد کوئی واپسی کا راستہ تلاش کر رہی ہے۔ لیکن ہمارے معاشرہ میں عورت کی آزادی ابھی ایک مسئلہ بنا ہوا ہے۔ معاشرتی اقدار، مشرقی نظام خاندان، مشترکہ خاندانی نظام، اسلامی روایات، عورت کی مغربی آزادی کے فارمولہ سے روز ٹکرا رہی ہیں۔ معاشرہ میں ایک ابہام، تضاد، اختلاف، ٹکراؤ پیدا ہو گیا ہے۔ لبرل طبقہ کی رائے ہے کہ اگر ملک نے ترقی کرنی ہے تو عورت کو آزاد کرنا ہو گا۔ ملک کی آدھی آبادی کو غلام بنا کر گھر میں باندھ کر پردہ کروا کر ہم ترقی نہیں کر سکتے۔ اکیلے مرد میں اتنی سکت نہیں ہے کہ وہ اکیلے ملک کی ترقی کی گاڑی کو کھینچ لے۔ جن ملکوں نے ترقی کی ہے انہوں نے اپنی آدھی آبادی عورت کو اپنے ساتھ برابر کام دیا ہے۔ جب تک عورت کام نہیں کرے گی ملک ترقی نہیں کر سکتا۔ ہمیں عورت کو سب زبردستی کے بندھنوں سے آزادکرنا ہو گا۔ عورت کو مرد کے برابر لا کر کھڑا کرنا ہو گا۔ دوسری طرف ہمارا روائتی طبقہ ہے جو مشترکہ خاندانی نظام، معاشرتی اقدار، اسلامی نظام اور غیرت کے نام پر اپنے گھر کی خواتین کو ایک محدود حد سے زیادہ آزادی دینے کے لئے تیار نہیں۔ یہ طبقہ وقت کے ساتھ ساتھ عورت کے تعلیم حاصل کرنے کے تو حق میں ہو گیا ہے۔ شائد اب شہری اور شہروں کے قریب دیہی علاقوں میں لڑکیوں کی تعلیم پر کوئی اختلاف نہیں۔ لڑکیوں کے تعلیمی ادارے کافی حد تک آباد ہیں۔ لڑکیوں کے اعلیٰ تعلیم کے ادارے بھی آباد ہیں۔ بلکہ یہ کہنا بھی غلط نہ ہو گا کہ لڑکیوں کو تعلیم دلوانے کے شعور کی بیداری نے لڑکوں کے لئے تعلیم کے دروازے بند کر دئے ہیں۔ اب یونیورسٹیوں میں اوپن میرٹ پر لڑکیوں کی تعداد لڑکوں سے زیادہ ہے۔ بلکہ یہ تعداد اس قدر زیادہ ہے کہ سندھ اور پنجاب کی حکومتوں نے شعوری کوشش کی ہے کہ میڈیکل کالجز میں لڑکوں کی نشستوں کا ایک مخصوص کوٹہ مختص کیا جائے۔ کیونکہ ساری سیٹیں لڑکیاں قابو کر لیتی ہیں ۔ اور خطرہ ہے کہ مرد ڈاکٹرز کی تعداد کم نہ ہو جائے۔ لیکن پاکستان کی عدلیہ نے اس کو اوپن میرٹ کی خلاف ورزی قرار دیتے ہوئے مسترد کر دیا۔ اور اب میڈیکل کالجز میں لڑکیوں کی غالب اکثریت ہے۔ لیکن اس کے ساتھ یہ بھی حقیقت ہے کہ اتنی بڑی تعداد میں ڈاکٹر بننے والی لڑکیوں کی اکثریت بعد میں ڈاکٹر ی کا پیشہ جوائن نہیں کرتیں اور ڈاکٹر بن کر بھی گھریلو بیوی بن جانے کو ترجیح دیتی ہیں۔ یہ ڈاکٹر نہ پریکٹس کرتی ہیں اور نہ ہی کسی سرکاری ہسپتال میں نوکری کرنے کو تیار ہوتی ہیں۔ بس ڈگری فیشن کے لئے حاصل کی جاتی ہے۔ یہ کام نہ کرنے والی غریب گھروں کی لڑکیاں نہیں ہیں۔ بلکہ امیر گھروں کی لڑکیاں ہیں جو کام کرنا پسند نہیں کرتیں۔ اس لئے جہاں تک لڑکیوں کی اعلیٰ تعلیم کا تعلق ہے تو اس حوالہ سے معاشرہ میں ایک اتفاق رائے ہو گیا ہے۔ اور اب ایسے آوازیں اول تو نہ ہونے کے برابر ہیں یا بہت کمزور ہو گئی ہیں جو لڑکیوں کے تعلیم حاصل کرنے کے خلاف ہوں۔ سوال اب پسند کی شادی پر آکر پھنس گیا ہے۔ شائد جس طرح بہت سال پہلے معاشرہ لڑکیوں کی اعلیٰ تعلیم کے حق میں نہیں تھا اور اس ضمن میں متضاد آرا موجود تھیں۔ اب ایک لڑکی کی پسند کی شادی ایسا سوال ہے جس پر معاشرہ میں متضاد آرا اور اختلاف رائے بھی موجود ہے۔ یہ بات بھی حقیقت ہے کہ ہمارے معاشرہ میں لبرل طبقہ میں بھی اور مذہبی طبقہ میں بھی لڑکے اور لڑکیاں پسند کی شادی کرتے ہیں۔ لیکن کافی حد تک پسند کی یہ شادی مان باپ کی مرضی سے ہی ہوتی ہے۔ اکثرئتی روائت یہی ہے کہ لڑکا پانے گھر والوں کو منا کر لڑکی کے گھر والوں کی طرف بھیجتا ہے۔ جہاں لڑکی نے پہلے سے ماحول تیار کیا ہو تا ہے۔ اور دونوں طرف کے ماں باپ بچوں کی خوشی میں ہاں کر دیتے ہیں۔ اکثر یہ کام پسند کی شادیاں پڑھے لکھے گھرانوں میںآسانی سے ہوجاتی ہیں۔جہاں لڑکا اور لڑکی کلاس فیلو ہو تے ہیں یا نوکری اکٹھے کرتے ہیں۔ان کے ماں باپ بھی پڑھے لکھے ہوتے ہیں۔ لیکن مسئلہ ایسے گھرانوں کا ہے جہاں والدین زیادہ تعلیم یافتہ نہیں ہیں۔ مذہبی رجحانات خاندان مین زیادہ ہیں۔ برادری سے باہر شادی معیوب سمجھی جاتی ہے۔لڑکی عزت کی نشانی ہے۔ پسند کی شادی کو خاندان اور معاشرہ اچھا نہیں سمجھتا۔ کئی کیسز میں لڑکی کی پسند واقعی ایسی نہیں ہوتی جسے ماں باپ قبول کر سکیں۔ لیکن اب آہستہ آستہ ماں باپ کے شادی قبول کرنے یا نہ کرنے کے اختیار پر سوالات اٹھنے شروع ہو گئے ہیں۔ یہ شعوری کوشش کی جا رہی ہے کہ معاشرہ کو یہ قبول کروا لیا جائے کہ پسند کی شادی کو قبول کرنے یا نہ کرنے کا ماں باپ کا اختیار اس قدر ہی ہے جس قدر صدر پاکستان کا وزیر اعظم پاکستان کی ایڈوائس کو مسترد کرنے کا اختیار ہے۔ یہ دلیل دی جا رہی ہے کہ یہ لڑکے اور لڑکی کا اختیار ہے۔ ماں باپ کون ہوتے ہیں۔ میں امریکہ کے اخبار واشنگٹن ٹائمز کے لئے لکھتا رہا ہوں۔ ایک دورہ امریکہ کے موقع پر واشنگٹن ٹائمز کے مدیر ولس وٹر نے میرے لئے اپنے گھر میں بار بیو کیو پارٹی رکھی۔ میں شام کو ہی ان کے گھر چلا گیا کہ چلیں گپ شپ لگائیں گے۔ ولس وٹر کے گھر میں اس کی بیٹی بھی رہتی تھی جو ہائی سکول میں پڑھتی تھی۔ جب میں گھر گیا تو اس کی بیٹی اور اس کا ایک کلاس فیلو بھی گھر میں تھے۔ وہ دونوں ایک کمرے میں تھے اور کمرہ بند تھا۔ دونوں ماں باپ کو امریکی روایات کے تحت یہ اجازت نہیں تھی کہ وہ یہ کہہ سکیں کی بیٹی کمرے کا دروازہ کھلا رکھو۔ وہ شام کو پارٹی میں بھی آخر میں آئے۔ لیکن شائد پاکستان کا معاشرہ ابھی اس کے لئے تیار نہیں۔ لیکن جو دلائل دئے جا رہے ہیں۔ جو قانون سازی کی جارہی ہے۔ وہ اس کو اسی ماحول کے لئے تیار کرنے کی شعوری کوشش ہے۔ غیرت کے نام پر قتل کو کسی بھی طرح جائز قرار نہیں دیا جا سکتا۔ یہ ایک جرم ہے۔اس کی تو ہماری روایات بھی اجازت نہیں دیتیں۔ لیکن دوسری طرف جو ماحول بنانے کی کوشش کی جار ہی ہے ۔ وہ بھی شائد درست نہیں ہے۔ میں پسند کی شادی کرنے والی لڑکیوں کو زندہ جلائے جانے اور ان پر تیزاب پھینکنے کے خلاف ہوں۔ یہ غیر انسانی فعل ہے۔ لیکن اس سارے عمل کو ایک تہذیب کے فروغ کے لئے استعمال کرنا بھی جائز نہیں۔ اسی لئے تو محترم اوریا مقبول جان کہتے ہیں کہ گزشتہ ایک سال میں امریکہ میں بھی پانچ سو سے زائد لڑکیوں پر تیزاب پھینکا گیا ہے لیکن وہاں یہ مسئلہ اس لئے اہم نہیں کہ وہاں کوئی شرمین عبید نہیں۔ یہ مسائل ہر معاشرہ میں موجود ہیں۔ یہاں پاکستان میں والدین بچوں کی جس طرح ذمہ داری اٹھاتے ہیں۔ مغرب میں ایسا نہیں۔ میرا دوست مچ کارسن بتاتا ہے کہ وہ ماں باپ کا اکلوتا بیٹا تھا۔ لیکن جب اٹھارہ سال کا ہوا تو معاشرہ نے میرے ماں باپ کو مجبور کیا کہ وہ مجھے گھر سے علیحدہ کر دیں۔ حالانکہ میرے ماں باپ ایسا نہیں چاہتے تھے۔ جس طرح مچ کارسن کے ماں باپ وہاں کی روایات کے ہاتھوں مجبور تھے۔ پاکستانی والدین بھی اپنی روایات کے ہاتھوں مجبور ہیں۔</TEXT>
