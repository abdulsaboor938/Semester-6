<DOCNO>958747</DOCNO>
<HL>دنیا بھر میں سزائے موت میںاضافہ، چین، ایران، پاکستان اور سعودی عرب سرفہرست</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-07 05:04:00+05</DATELINE>
<TEXT>برلن (رائٹرز) ایمنسٹی انٹرنیشنل نے کہا ہے کہ گزشتہ برس دنیا بھر میں سزائے موت پر عملدرآمد میں 54 فیصد ریکارڈ اضافہ ہوا ہے، 1990 کے بعد سزائے موت کی شرح گزشتہ 25 برس کی ریکارڈ ترین سطح پر پہنچ گئی ہے، سال 2015 میں ایک ہزار 6 سو 31 افراد کو سزائے موت دی گئی، ادارے کی ایک رپورٹ کے مطابق 90 فیصد سزائے موت ایران، پاکستان اور سعودی عرب میں دی گئیں جو دنیا بھر میں دی گئی ان سزائوں کا 90 فیصد بنتا ہے، اس اعداد و شمار میں چین شامل نہیں کیونکہ وہاں یہ معلومات ریاستی سطح پر خفیہ رکھی جا تی ہیں، بیجنگ سزائے موت پر عملدرآمد کرنے والے ممالک میں سرفہرست رہا جہاں ہزاروں افراد کو سزائے موت دی گئی، رپورٹ کے مطابق گزشتہ برس ایران میں 977 افراد کو سزائے موت دی گئی جن میں بیشتر افراد منشیات کے جرائم میں ملوث تھے، پاکستان میں 320 اور سعودی عرب میں 158 مجرموں کو سزائے موت کا سامنا کرنا پڑا، ایمنسٹی کے مطابق امریکا میں صرف 28 افراد کو سزائے موت دی گئی جو کہ 1991 کے بعد سے سب سے کم ترین سطح ہے، انسانی حقوق کے گروپ کے مطابق چین اب بھی سزائے موت پر عملدرآمد کرنے والا سب سے بڑا ملک ہے جہاں ہزاروں افراد کو سالانہ سزائے موت دی جاتی ہیں تاہم اس تعداد کو سرکاری سطح پر خفیہ رکھا جاتا ہے، چین کی وزارت خارجہ کے ترجمان نے اس حوالے سے پوچھے گئے سوال کے جواب میں کہا کہ ایمنسٹی کے اعدادوشمار حقائق کے برخلاف ہوتے ہیں اس لئے وہ اس پر تبصرہ نہیں کریں گے۔</TEXT>
