معیشت سے متعلق فیصلوں پر کاروباری برادری سے مشاورت کریں گے، وزیرِ اعظم
اسلام آباد: وزیرِ اعظم عمران خان نے چیمبر آف کامرس اینڈ انڈسٹری کے وفد سے ملاقات کرتے ہوئے کہا کہ حکومت معیشت سے متعلق ہر فیصلے پر کاروباری برادری کی مشاورت کو یقینی بنائے گی۔ تفصیلات کے مطابق چیمبر آف کامرس اینڈ انڈسٹری کے وفد نے وزیرِ اعظم سے ملاقات کی، ملاقات میں وزیرِ خزانہ اسد عمر اور مشیرِ تجارت عبد الرزاق داؤد بھی موجود تھے۔ بزنس کمیونٹی کا انجینئرنگ ڈویلپمنٹ بورڈ کی بحالی کے حکومتی فیصلے پر خیرِ مقدم وفد نے ملاقات کرتے ہوئے وزیرِ اعظم عمران خان کو وزارتِ عظمیٰ کا منصب سنبھالنے پر مبارک باد دی، اور وزیرِ اعظم کو تاجر برادری اور ملکی صنعت کو در پیش مسائل سے آگاہ کیا۔ ملاقات کے دوران کاروباری برادری کے وفد نے معاشی استحکام اور صنعتی ترقی کے لیے مختلف تجاویز بھی پیش کیں، وفد کی جانب سے انجینئرنگ ڈویلپمنٹ بورڈ کی بحالی کے حکومتی فیصلے کا بھی خیرِ مقدم کیا گیا۔ یہ بھی پڑھیں: وزیراعظم عمران خان کا حکومتی اقتصادی پالیسی پر مختلف طبقات کو اعتماد میں لینے کا فیصلہ وزیرِ اعظم نے بزنس کمیونٹی کو یقین دہانی کرائی کہ تاجر برادری اور صنعت کاروں کو سہولت فراہم کرنا حکومت کی ترجیح ہے، معیشت کا پہیہ چلے گا تو ملک معاشی طور پر ترقی کر سکتا ہے اور نوجوانوں کے لیے نوکریوں کے زیادہ سے زیادہ مواقع میسر آئیں گے۔ عمران خان نے کہا ’تاجر برادری کے ساتھ کیے گئے تمام وعدوں کی تکمیل یقینی بنائیں گے، حکومت اور بزنس کمیونٹی کی پارٹنر شپ سے ملک معاشی میدان میں آگے بڑھے گا۔‘ comments
