<DOCNO>2483169</DOCNO>
<HL>صدر کی اہلیت اور ایمرجنسی کے خلاف درخواستوں کی سماعت نہیں ہوسکی، برطرف چیف جسٹس افتخار محمد چوہدری اور دیگر ججز نظربند، رہائش گاہوں کا محاصرہ</HL>
<AUTHOR>اردو پوائنٹ</AUTHOR>
<DATELINE> Pakistan 2007-11-05 16:46:54+05</DATELINE>
<TEXT>اسلام آباد(اُردو پوائنٹ اخبار تازہ ترین۔5نومبر۔2007ء) صدر مملکت کے کاغذات نامزدگی اور ایمر جنسی کے خلاف آئین کی معطلی کے باعث سماعت نہیں ہو سکی۔ان مقدمات کی سماعت کے لئے یشکیل دئے گئے بینچ میں شامل ججوں کی اکثریت نے پی سی او کے تحت حلف نہیں لیا تھا جس کے باعث انہیں کام سے روک کر ان کے گھروں میں قید کر دیا گیا ہے ۔ ان ججوں سمیت کسی کو سپریم کورٹ میں داخلے کی اجازت نہیں دی گئی جبکہ ان مقدمات کے مرکزی وکیل اعتزاز احسن کو قید کر کے اڈیالہ جیل بھیج دیا گیا ہے ۔ پیر کے روز سپریم کورٹ جانے والے تمام راستوں کو سیل کر دیا گیا تھا جہاں پولیس کی بھاری نفری کے علاوہ پیرا ملٹری فورس کے دستے بھی تعینات تھے ۔سپریم کورٹ میں صرف بارہ سرکاری وکلاء کو جاری کئے گئے خصوصی پاسز کے ذریعے داخلے کی اجازت مل سکی ۔ () پی سی او کے تحت حلف نہ لینے والے چیف جسٹس افتخار محمد چوہدری نے اعلان کیا تھا کہ وہ اور ان کے ساتھی ججز پیر کے روز سپریم کورٹ ضرور پہنچیں گے اور عدالت ان مقدمات کی سماعت کرے گی لیکن ان ججوں کو سپریم کورٹ پہنچنے سے روکنے کیلئے ان کے گھروں کو باہر سے تالے لگا دیئے گئے اور ججز کالونی کو چاروں طرف سے گھیرے میں لے کر آنے اور جانے والے تمام راستے سیل کر دیئے گئے جبکہ روالپنڈی ضلعی عدالتوں اور لاہور ہائی کورٹ راولپنڈی بینچ کو بھی انتظامیہ کی جانب سے تالے لگا دئے گئے اور وکیلوں کے علاوہ ججوں کو بھی عدالتوں میں داخل ہونے کی اجازت نہیں دی گئی۔ وکیلوں نے ایمر جنسی کے خاتمے تک عدالتوں کے مکمل بائکاٹ کا اعلان کیا ہے اور کہا ہے کہ وہ گرفتار وکلاء کی ضمانت کے لئے بھی درخواستیں دائر نہیں کریں گے ۔</TEXT>
