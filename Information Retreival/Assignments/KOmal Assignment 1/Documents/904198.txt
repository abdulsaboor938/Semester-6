<DOCNO>904198</DOCNO>
<HL>مجھے میرا چہرہ واپس کردو</HL>
<AUTHOR>روزنامہ جنگ</AUTHOR>
<DATELINE> Pakistan 2015-10-31 05:10:00+05</DATELINE>
<TEXT>فیشن ایبل کیٹ واک تو روز بڑے بڑے ہوٹلوں میں ہوتی ہے ۔ غریب اور دیہی عورتوں کو پوچھنے والا کہیں کہیں ملتا ہے ۔ یہ اکلوتی ثمینہ نذیر ہے جو اپنی دیوانگی میں ان جگہوں سے عورتوں کو بلاتی ہے جہاں گاڑیوں والے بھی نہیں جاتے ۔ سنیں تو سہی ۔ پہلی دفعہ آواران کی خواتین اور نوجوان بچیاں بھی آئی تھیں ( یہ علاقہ بلوچستان کا صحرائی علاقہ ہے ) لسبیلہ، راجن پور، سکھر ، مٹھی، نگر پارکر ، لوئردیر ، مظفر گڑھ ، اوکاڑہ کے علاوہ چھوٹے چھوٹے دیہات سمیت107ضلعوں سے یہ عورتیں اپنے اپنے علاقوں کی نمائندگی کررہی تھیں ۔ فیصل آباد سے ڈاکٹر خرم خواتین پہ تشدد اور تیزاب پھینکنے کی وارداتوں کے بارے میں کالج کے نوجوانوں کی بنائی ہوئی دستاویزی فلم بھی لیکر آئے تھے ۔ یہ پہلی دفعہ ہو اکہ فاٹا کی عورتوں نے نہ صرف شرکت کی بلکہ فاٹا کو صوبہ بنانے اور مقامی حکومتوں میں خواتین کی شراکت کے لئے بھی پرزور تقریریں کیں ۔ ہنزہ اور چترال کی عورتوں نے گزشتہ دنوں کے سیلاب کی تباہ کاریوں پر عورتوں کے مسائل اجاگر کرتے ہوئے وفاق پر خوب لعن طعن کی ۔ بُنیر سے تعلق رکھنے والی خواتین نے کہا کہ بمباری کے نتیجے میں بے شمار عورتیںاکیلی ہوئی ہیں جن کو کوئی نہیں پوچھتا ۔ کمال کی بات یہ تھی کہ جب عورتوں کے ساتھ زیادتی کے معاملات پر بات شروع کی جاتی تو تمام عورتیں نہ صرف تالیاں بجاکر اس موضوع کی اہمیت کو اجاگر کرتی تھیں بلکہ بیچ بیچ میں جذباتی ہوکر تقریروں کے درمیان کھڑی ہوکر ، اپنے مسائل اجاگر کرتی تھیں ۔ سب عورتیں دارالامان کے خلاف تھیں ، جیلوں میں عورتوں کے ساتھ جو سلوک کیا جاتا ہے اور نئے آرڈیننس کے ذریعے خواتین کی مخصوص سیٹوں کی بجائے ، عام انتخابات میں حصہ لینے اور مقامی حکومتوں کا ممبر بننے کے نظریے کی مخالفت کی سب عورتوں نے کہا کہ اس دفعہ تو مخصوص سیٹیں بھی نہیں رکھی گئیں۔ شمالی وزیرستان کیخواتین نے اپنا درد سنایا کہ انکو نہ یونیورسٹی ملتی ہے اور نہ اسمبلی میں نمائندگی ملتی ہے ۔ جب کم سن بچیوں کی شادی کا مسئلہ آیا تو ساری عورتوں نے ہاتھ کھڑے کرکے آواز دی کہ ہمارے علاقوں میں باپ اور نکاح خواں آپس میں مل جاتے ہیں اور کم عمر لڑکی کی زبردستی شادی کروادی جاتی ہے ۔ اگلے دن انسانی حقوق کمیشن نے تیزاب پھینکنے کوروکنے اور قانونی طور پر اسکا سدباب کرنے کے لئے گروپ میٹنگز کیں ۔ یہی ماجرا کراچی میں بھی ہوا ۔ بلکہ سامنے وہ چار لڑکیاں آئیں جنہیں تیزاب سے اس لئے جھلسایا گیا تھا کہ انہوں نے شادی سے انکار کردیا تھا ۔ یہ سوال بھی زیر غور آیا کہ دوبرس پہلے انسداد تیزاب کے لئے اسمبلی نے بل پاس کیا تھا مگر ہویہ رہا ہے کہ جنوبی پنجاب اور سندھ میں اعدادوشمار بڑھ رہے ہیں ۔ ہرچند شہلا رضا نے بتایا کہ ایک تیزاب زدہ لڑکی کا علاج تو بلاول بھٹو کروارہے ہیں اور باقی کراچی کی لڑکیوں کے لئے دس دس لاکھ علاج کے لئے اسمبلی نے پاس کردیئے ہیں ۔ بہت جلد دلوادئیے جائینگے کہ ان لوگوں کے گھروں کی بھی ٹین کی چھتیں ہیں ، جہاں سے بارش کا پانی سارے گھر میں بھرجاتا ہے ۔ پورے سیشن میں ولیدی نے بہت مفید باتیں کیں ، کہا کہ جس عورت پہ تیزاب پھینکا جائے ، اسکو فوراً دھوتے رہیں کہ تیزاب کا اثر کم سے کم ہوجائیگا ۔ ایک لڑکی کے اوپر تو تیزاب ایسے پھینکا گیا کہ اسکی دونوں آنکھیں ضائع ہوگئیں ۔ خواتین نے زور دیا کہ عام طور پر تیزاب دستیاب نہیں ہونا چاہئے یا پھر جو شخص تیزاب خریدے ، اسکے شناختی کارڈ کی کاپی ریکارڈ میں رکھنی چاہئے میں نے بتایا کہ میں بھی ایک دن تیزاب خریدنے کا بہانہ کرکے دکان پر گئی اور کہا ’’ ایک بوتل تیزاب دو ‘‘ ۔ دکاندار نے کہا ، ارے آپ کس پر تیزاب پھینکیں گی ، یہاں سے تو نوجوان لڑکے ، لڑکیوں پر تیزاب پھینکنے کو لے جاتے ہیں ۔ مراد یہ ہے کہ دکاندار جانتے ہیں کہ وہ تیزاب کس لئے فروخت کررہے ہیں مگر پیسہ کمانا، انکا مقصود ہوتا ہے ۔سندھ میں ٹھل کے علاقے میں ایک خاتون نے علم بلند کیا کہ وہ آزاد امیدوار کی حیثیت سے مقامی حکومتوں کے انتخابات میں حصہ لیں گی ۔ وہاں کے سارےسیاسی لوگ اکھٹے ہوگئے اور اسکو کفن بھیج کر کہا ’’ کیا اب بھی انتخابات میں حصہ لوگی ‘‘ ۔ ایسی ہی صورت حال تمام دیہات میں ہے ۔ پارٹیاں بھی عورتوں کو سیٹیں نہیں دے رہی ہیں ۔ عورتیں صرف مخصوص سیٹوں پر کھڑی ہوسکتی ہیں تو پھر پچاس فیصد آبادی کی نمائندگی کیسے ہوگی ۔ ملینئم گول کے سلسلے میں عورتوں کی تعلیم اور نمائندگی کو عالمی سطح پر بہت اہمیت دی جارہی ہے کس کے سامنے ہم اپنا دکھڑا روئیں ۔آپ کہیں گے چرنوبیل اور دیگر حالات پر تو سوتیلانہ نے کتاب لکھی ، جس پر اسے انعام کا حقدار قرار دیا گیا ۔ بھاڑ میں جائے ایسا انعام جواتنی عورتوں کی اذیت کو شائع کرنے پر ملے ابھی تو ہمارے دونوں ہمسایوں یعنی افغانستان اور بھارت میں بہت لوگوں اور عورتوں کے ساتھ بہت زیادتیاں کی جارہی ہیں ۔ میرے ملک میں بھی کیا کم ہیں ۔ کراچی میں تو لڑکیوں نے روتے ہوئے کہا ’’مجھے میرا چہرہ واپس دیدو ‘‘ ۔</TEXT>
