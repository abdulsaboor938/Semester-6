صدر پاکستان سے مجرموں کی معافی کے اختیارات واپس لیے جائیں: عدالت میں درخواست
﻿﻿اسلام آباد: وفاقی دارالحکومت کی ہائیکورٹ میں صدر پاکستان سے مجرموں کی معافی کے اختیارات ختم کرنے سے متعلق درخواست دائر کی گئی جس پر سنگل رکنی بینچ جسٹس اطہر من اللہ نے سماعت سے معذرت کرلی۔ تفصیلات کے مطابق اسلام آباد ہائیکورٹ میں صدر پاکستان سے مجرموں کی معافی کے اختیارات ختم کرنے سے متعلق درخواست دائر کی گئی۔ درخواست پاکستان عوامی تحریک کے خرم نواز گنڈا پور نے دائر کی۔ درخواست پر سماعت ہونے پر ہائیکورٹ کے سنگل رکنی بینچ جسٹس اطہر من اللہ نے سماعت سے معذرت کر لی۔ جسٹس اطہر من اللہ کا کہنا تھا کہ درخواست گزار میرا کلائنٹ رہا ہے سماعت نہیں کرسکتا، انہوں نے درخواست کسی اور بینچ میں مقرر کرنے کے لیے معاملہ چیف جسٹس کو بھجوا دیا۔ درخواست میں مؤقف اختیار کیا گیا ہے کہ آرٹیکل 45 کے تحت صدر پاکستان سے مجرموں کی معافی کے اختیارات واپس لیے جائیں۔ مجرموں کی سزا معافی اسلامی تعلیمات اور آزاد عدلیہ کے تصور کے منافی ہے۔ درخواست میں اسلامی نظریاتی کونسل اور صدر پاکستان کے پرنسپل سیکرٹری کو فریق بنایا گیا ہے۔ comments
