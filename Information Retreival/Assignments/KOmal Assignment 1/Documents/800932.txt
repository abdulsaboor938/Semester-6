<DOCNO>800932</DOCNO>
<HL>غیرت کاشکار عورت ہی کیوں؟</HL>
<AUTHOR>Daily Khabrain</AUTHOR>
<DATELINE> Pakistan 2017-06-10 07:47:21+05</DATELINE>
<TEXT>ملیحہ سید …….. زینہ صد افسوس کہ غیرت کے نام پر قتل کا ناسوراکیسویں صدی میں بھی اسی شان و شوکت سے جاری ہے جیسے صدیوں پہلے تھا۔قانونی اور روایتی اعتبار سے اس طرح کے قتل کو عام قتل نہیں بلکہ غیرت کے نام پر قتل گردانا جاتا ہے جس میں مرد و زن خاندان کی رضامندی کے بغیر محبت اور پسند کی شادی کر لیتے ہیں۔ یہ فرسودہ روایت صوبہ سندھ میں کارو کاری کہلاتی ہے، پنجاب میں کالا کالی، سرحد میں طورطورہ اور بلوچستان میں سیاہ کاری۔ نام کوئی بھی ہو، قدیم روایات اور رسم ورواج طویل عرصے سے خواتین کےخلاف استعمال ہو رہے ہیں کیونکہ اکثر اس رسم کی بھینٹ چڑھنے والی صرف خواتین ہوتی ہیں اور مردوں کی جان بچ جاتی ہے۔المیہ تو یہ ہے کہ تعلیم اور شعور رکھنے والے بہت سے گھرانے بھی ایسے ہیں جو اس فرسودہ رسم کو معیوب نہیں سمجھتے۔ کچھ لوگ بغیر گناہ کا ثبوت حاصل کیے معاشرے میں اپنی عزت بچانے کےلئے عورتوں کو روایات کی بھینٹ چڑھا دیتے ہیں اس ساری صورتحال کا افسوسناک پہلو یہ ہے کہ ایسے کسی الزام کی تحقیق کی ضرورت ہی نہیں سمجھی جاتی۔ گزشتہ دو تین سال سے پاکستان میں غیرت کے نام پر قتل کے واقعات میںاضافہ ہو گیا ہے آخر یہ سلسلہ کہاں جا کر تھمے گا،معلوم نہیںکیونکہ اگر لڑکی پسند کی شادی کر لے تو یہ تصور ان کے خاندان کےلئے باعث عذاب ہو جاتا ہے اور موت اس لڑکی کا مقدر۔معاشرے کے بااثر افراد اس کی عزت تار تار کر ڈالیں تو الٹا وہی مجرم اور حوالے اجل بھی وہی۔آخر عورت ہی کیوں غیرت کے نام پر قتل کی جاتی ہے؟اسے اس حد تک لے کر جانے والا مرد اور اس کا اپنا خاندان جو ایسے حالات پیدا کرتا ہے وہ کیوں قتل نہیں ہوتے۔ ہمارے ہاں معاشرتی خوف اس قدر زیادہ ہوچکاہے کہ ہم اللہ کے احکامات کی خلاف ورزی تو کرنا پسند کرتے ہیں معاشرے کو ناراض کرنا نہیں ۔ عورت صرف اس لیے قتل کر دی جاتی ہے کہ اس نے اُن کی غیرت کو داغ لگا دیا ہے، اب وہ کسی سے آنکھ نہیں ملا سکتے لہٰذا اس کوہر حال میں مرنا ہے۔پاکستان میںعورت کےخلاف ہونے والے مختلف جرائم میںسے ایک اہم ترین جرم غیرت کے نام پر قتل ہے۔ پاکستان میں پسند کی شادی کرنا بھی جرم ہے۔شادی جوہر انسان کا بنیادی حق ہے اور اگر وہ یہ حق اپنی رضامندی سے استعمال کرنا چاہتا ہے تو پھراس کو روکنے اور قتل کرنے کی بجائے ساتھ دینے میں کوئی بُرائی نہیں کیونکہ جب انسان کوئی کام کرنے کی ٹھان لے خاص کر ایسا کام جو اس کے لیے خوشی کا باعث ہو تو پھر وہ کسی کی پروا نہیں کرتا۔شادی کا بنیادی مقصد تکمیل ذات ہے اور اس حوالے سے ہر انسان کی سوچ اور خواہش ہوتی ہے جس کی نفی نہیں کی جا سکتی۔ نکاح اسلام کا پسندیدہ ترین فعل ہے جوانسان کو برائی سے محفوظ کرتا ہے اسی حوالے سے فرمان ِ رسول ہے کہ جس نے نکاح کر لیا اس نے اپنا نصف دین بچا لیااور شادی میں عورت کے تحفظ کےلئے ہی اُس کی رضامندی اور حق مہر کو نکاح کا اہم جزو بنایا گیا ہے۔بیوی مرد کی شریک حیات ہے،زندگی کا دوسرا پہیہ ہے اور اُس کے بغیر زندگی نامکمل اور ناتمام ہے اور یہ قانون ِ فطرت بھی ہے کہ مردکو تکمیل ِحیات کےلئے عورت کے سہارے کی ضرورت پڑتی ہے اوراسی لیے اس میں ان کی پسند کو مد نظر رکھنے کی ہدایت دی گئی۔ تاہم اگر اب ہم دیکھیں تو ہمارا معاشرہ اس حوالے سے جس روش کا شکار ہوتا جا رہا ہے وہ صریحاً اسلام کے احکامات کےخلاف ہے۔ ہم کہنے کو ترقی یافتہ ہیں مگر عملی طور پر ہم ذہنی مریضوں والی زندگی گزار رہے ہیںاسی لیے شادی کا اہم ترین ادارہ آج تماشا بنتا جا رہا ہے۔اول جہیز نہ ہونے کی وجہ سے ہماری لڑکیاں گھروں میں کنواری بیٹھی ہیں اور دوم اگر کوئی لڑکی اپنی رضا سے مگر خاندان کی مخالفت مول لے کر شادی کرتی ہے اُس کی جان کے دشمن اُس کے اپنے گھر والے بن جاتے ہیں۔ ہم بنیادی طور پر منافق لوگ ہیں اپنے گھروں میں غیر لوگوں کو داخل کرتے ہیں اور بہت روشن خیال یا پھر پُر اعتماد ہونے کا ثبوت فراہم کرتے ہیں تاہم جب کوئی ایسا منظر سامنے آتا ہے تو ہماری خود ساختہ غیرت جاگ جاتی ہے اور یوں ہم بہت آرام سے زمانہ جاہلیت کی تاریخ کو دہرانا شروع کرتے چلے جاتے ہیں۔ مقامی این جی اوزکے مطابق پاکستان میں ہر سال دوہزار سے زائد لڑکیوں اور عورتوں کو اُن کے اپنے ہی گھر والے غیرت کے نام پر موت کے گھاٹ اُتار دیتے ہیں تاہم غیرت کے نام پر قتل ہونے والی عورتوں کی تعداد اس سے زیادہ بھی ہو سکتی ہے کیونکہ یہ اعداد وشمار صرف و صرف ان اخباری رپورٹس پر مبنی ہیں جو شائع ہوتے ہیںکیونکہ ملک کے دور دراز علاقوں میں اس نوعیت کے ہونے والے واقعات کی نہ تو ایف آئی آر کٹتی ہے اور نہ ہی وہ اخبار میں شائع ہو پاتے ہیں۔ پاکستان میں حکومتی سطح پر کوئی ڈیٹا موجو د نہیں ہے۔ افسوس کا مقام یہ ہے کہ پیروی نہ ہونے،قانونی سقم اور کرپشن کے باعث اکثر مقدمات کا فیصلہ قتل کرنے والوں کے حق میں آجاتا ہے اور وہ باعزت بری ہو جاتے ہیں جبکہ یہ بھی دیکھا گیا ہے کہ اکثر اوقات قتل کرنے والا اپنا ہی باپ،بھائی یا شوہر قانون میں موجود (خاندان کی جانب سے) معافی کے باعث بھی چھوٹ جاتاہے۔جان لینے کا اختیار کسی کے پاس نہیں کیونکہ اس کی اجازت مذہب اور قانون دونوں ہی نہیں دیتے،اس لئے کہا جاتا ہے کہ زمین پر شر پھیلانے سے صبر یا قبول کر لینا بہتر ہے۔ (کالم نگار عوامی مسائل پر لکھتی ہیں) ٭….٭….٭</TEXT>
