<DOCNO>430590</DOCNO>
<HL>لوڈشیڈنگ جاری،کاروبار ٹھپ،عوام کا سڑکیں بلاک کرکے احتجاج</HL>
<AUTHOR>روزنامہ پاکستان</AUTHOR>
<DATELINE> Pakistan 2016-07-23 03:17:21+05</DATELINE>
<TEXT>لاہور(کامرس رپورٹر)ملک میں گزشتہ روز بھی بدترین لوڈ شیڈنگ کا سلسلہ جاری رہا ۔جس سے معمولات زندگی ٹھپ ہو کر رہ گئے ۔بار بار ہونے والی لوڈ شیڈنگ سے لوگوں کی زندگی اجیرن ہو گئی ۔ صوبائی دارالحکومت سمیت کئی شہروں میں لوڈ شیڈنگ کے ستائے لوگ سڑکوں پر نکل آئے اور سڑکیں بلاک کرکے احتجاج کیا ۔علاوہ ازیں دہلی گیٹ اور کوٹ لکھپت سب ڈویژن کے مکینوں نے لیسکو کے خلاف احتجاجی مظاہرہ کیا جن کا کہنا تھا کہ شدید گر می میں جہاں لیسکو نے غیر اعلانیہ لو ڈشیڈنگ کر کے جینا دوبھر کر رکھا ہے وہیں رواں ماہ آنے والے بجلی کے بلوں میں بلا جوازسینکڑوں اضافی یونٹ ڈال کر ہزارں روپے بل بھجوا دیے گئے ہیں جو غریب شہریوں کو زندہ درگور کر نے کے مترادف ہے ۔صارفین نے لیسکو چیف کو انتباہ کیا ہے کہ بجلی کے بلوں میں اضافی یو نٹس کا سلسلہ نہ روکا گیا تو آئندہ آنے والے بلوں کے بعد لیسکو آفس کا گھیراؤ کر یں گے۔ گزشتہ روز بھی شارٹ فال اور پیداوار کا فرق کم رہنے کے باعث لوڈ مینجمنٹ کا کنٹرول نیشنل پاور کنٹرول سنٹر نے اپنے ہاتھ میں رکھتے ہوئے براہ راست گرڈ کے لئے بجلی کی بندش کی ۔ جس سے وی وی آئی پی فیڈرز پر بھی بجلی کی بندش ہوئی ۔لوڈ شیڈنگ کے باعث بیشتر علاقوں میں پانی کی بھی قلت ہو گئی ۔ملک کے بیشتر علاقوں میں موسم خشک اور گرم رہنے اور حبس میں اضافہ کے باعث بجلی کی ڈیمانڈ ایک بار پھر بڑھ کر اکیس ہزار میگا واٹ کے نزدیک پہنچ گئی ہے جبکہ دوسری جانب پیداوار میں کمی ہوئی ہے ۔جس کی وجہ سے مجموعی پیداوار اور شارٹ فال کا فر صرف چار ہزار میگاواٹ رہ گیا ہے ۔ گزشتہ روز شہروں میں بارہ سے چودہ گھنٹے جبکہ دیہی علاقوں میں چودہ سے اٹھارہ گھنٹے تک لوڈ شیڈنگ کی گئی ۔ گزشتہ روز بجلی کی مجموعی ڈیمانڈ 20700 میگا واٹ جبکہ پیداوار 12810 میگا واٹ رہی طلب و رسد میں 7890 میگا واٹ کا فرق رہا ۔</TEXT>
