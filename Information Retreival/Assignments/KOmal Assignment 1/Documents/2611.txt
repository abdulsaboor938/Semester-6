اسلام آباد ایئرپورٹ پر پی آئی اے ملازمین کا گھر بیٹھے تنخواہیں لینے کا انکشاف
کراچی : اسلام آباد ایئرپورٹ پر پی آئی اے ملازمین کا گھر بیٹھے تنخواہیں لینے کا انکشاف ہوا، ملازمین کی عدم دستیابی کے باعث نجی کمپنی کے ملازمین سے کام لیا جا رہا ہے۔ تفصیلات کے مطابق اسلام آباد ایئرپورٹ پر پی آئی اے کے ملازمین کے گھر بیٹھے تنخواہیں لینے کا انکشاف سامنے آیا، پچیس سے تیس ملازمین اسلام اباد ائیرپورٹ کے بجائے راولپنڈی بکنگ افس میں حاضری لگا کر غائب ہوجاتے ہیں۔ ملازمین کی عدم دستیابی کے باعث اسلام آباد ایرپورٹ پر نجی کمپنی کے ملازمین سے کام لیا جا رہا ہے، نجی کمپنی کے ملازمین کو ہر ماہ پی آئی اے ایک کروڑ روپے سے زائد رقم ادا کر رہا ہے۔  دوسری جانب ترجمان پی آئی اے کا کہنا ہے ڈیلی ویجز ملازمین اسلام آباد ایئرپورٹ دور ہونے کی وجہ سے نوکریوں پر نہیں آرہے چھوڑ کرچلے گئے ہیں، بیشتر ملازمین حج ڈیوٹیوں پر سعودی عرب گئے ہوئے ہیں ، نیو اسلام آباد ایئرپورٹ پر افرادی کمی کو دور کرنے کیلئے پی آئی اے نے عارضی طور پر نجی کمپنی کے ملازمین کی خدمات حاصل کی ہیں۔  یاد رہے چند روز قبل قومی ایئر لائن کی جانب سے شوبز ستاروں کو مفت فضائی ٹکٹ جاری جاری کرنے کا انکشاف سامنے آیا تھا، جس کے باعث زبوں حالی کا شکار پی آئی اے کو 28 لاکھ روپے کے نقصان کا سامنا کرنا پڑا۔ ذرائع کے مطابق سابق وفاقی وزیر اطلاعات مریم اورنگزیب کی ہدایت پر شو بز ستاروں کے لئے 96 مفت ٹکٹ جاری ہوئے جن میں سے 90 استعمال ہوئے اور سات کا انتظامیہ کو علم نہیں۔ خیال رہے کہ پی آئی اے کا خسارہ تاریخ کی بلند ترین سطح پر پہنچ گیا ہے،11ماہ کے دوران قومی ائیرلائن کو 54ارب22کروڑروپے نقصان کا سامنا کرنا پڑا۔ پی آئی اے گزشتہ برس کی نسبت 13ارب روپے سے زائد کے خسارے میں دھنس گئی ہے۔ comments
