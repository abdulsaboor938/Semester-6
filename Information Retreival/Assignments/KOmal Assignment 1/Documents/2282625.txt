<DOCNO>2282625</DOCNO>
<HL>یوم عشق رسول: ملک بھر میں گستاخانہ فلم کیخلاف احتجاج اور ریلیاں</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-22 02:09:00+05</DATELINE>
<TEXT>کراچی … یوم عشق رسول ﷺ کے موقع پر ملک بھر میں گستاخانہ فلم کے خلاف بھرپور احتجاج کیا گیا اور ریلیاں نکالی گئیں۔ گستاخانہ فلم کے خلاف حیدرآباد میں شدید احتجاج کیا گیا اور ریلیاں نکالی گئیں، مشتعل مظاہرین نے پریس کلب کا گھیراوٴ کرکے پتھراوٴ کیا جس سے ڈی ایس پی اور ایس ایچ او سمیت متعدد افراد زخمی ہوگئے، مظاہرین نے 2 موٹر سائیکلوں کو بھی آگ لگادی۔ پولیس نے مظاہرین کو منتشر کرنے کیلئے ہوائی فائرنگ اور شیلنگ کی۔ سکھر، لاڑکانہ، نوابشاہ، میرپور خاص، سانگھڑ، ٹنڈو الہ یار، ٹنڈو محمد خان، بدین، نوشہرو فیروز، دادو، خیرپور، جیکب آباد، کندھ کوٹ، قمبر اور ٹھٹھہ سمیت سندھ کے تمام شہروں میں احتجاجی مظاہرے کئے گئے اور ریلیاں نکالی گئیں۔ فیصل آباد میں گستاخانہ فلم کے خلاف مختلف مذہبی، سیاسی و سماجی تنظیموں کی جانب سے ریلیاں نکالی گئیں۔ سرگودھا میں دیگر تنظیموں کے علاوہ مسیحی برادر ی نے بھی احتجاجی جلوس نکالا۔ ڈیرہ غازی خان میں بھی مسیحی برادری نے ریلی نکالی۔ بہاولپور، مظفر گڑھ، جھنگ، سیالکوٹ، گوجرانوالہ ، گجرات، ڈیرہ غازی خان، چیچہ وطنی، رحیم یار خان، منڈی بہاوٴ الدین، گوجرہ اور چنیوٹ سمیت پنجاب کے ہر شہر میں گستاخانہ فلم کے خلاف احتجاجی ریلیاں نکالی گئیں۔ گستاخانہ فلم کے خلاف نوشہرہ کے مختلف مقامات پر احتجاجی مظاہرے کئے گئے، چوپڑا چوک پر مشتعل مظاہرین نے نجی بینک کے شیشے توڑ دیئے۔ ہنگو میں بھی مشتعل مظاہرین نے بینکوں اور سول اسپتال پر پتھراوٴ کیا۔ ڈیرہ اسماعیل خان، مردان، کرک، کوہاٹ، سوات، شانگلہ، لوئر دیر، ایبٹ آباد، مانسہرہ ، بٹ گرا م اور کوہستان میں احتجاجی ریلیاں نکالی گئیں۔ خیبر ایجنسی میں جمعیت علمائے اسلام کے احتجاجی مظاہرے میں کرسچن کمیونٹی نے بھی حصہ لیا۔ گلگت بلتستان کے علاقوں دیامر، استور، غذر، گلگت، اسکردو سمیت مختلف شہروں میں بھی احتجاج کیا گیا۔ نصیر آباد اور جعفر آباد میں سیلاب متاثرین نے بھی یوم عشق رسول ﷺ کے موقع پر ریلیاں نکالیں۔ چمن میں انجمن تاجران نے ریلی جبکہ خضدار، پشین، لورالائی ،سبی اور حب میں مختلف مذہبی جماعتوں نے احتجاج کیا۔ یوم عشق رسول کے موقع پر آزاد کشمیر کے دارالحکومت مظفر آباد، میرپور، بھمبر، کوٹلی، ہٹیاں بالا اور گڑھی دوپٹہ سمیت مختلف شہروں میں یوم عشق رسول ﷺ پورے مذہبی جوش و خروش کے ساتھ منایا گیا۔ تمام مذہبی، سیاسی جماعتوں، وکلاء، تاجروں، ملازمین اور طلباء تنظیموں سمیت سول سوسائٹی سے تعلق رکھنے والے افراد نے احتجاجی ریلیاں نکالیں۔</TEXT>
