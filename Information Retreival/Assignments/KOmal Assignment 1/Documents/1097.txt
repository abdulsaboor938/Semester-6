ملکی خزانہ لوٹنے والوں کا احتساب کریں گے، فیاض الحسن چوہان
لاہور: وزیر اطلاعات پنجاب فیاض الحسن چوہان نے کہا ہے کہ ہم نے پنجاب اور ملک لوٹنے والوں کا احتساب کرنا ہے، ن لیگ کے ارکان نے آج اسمبلی میں غنڈہ گردی کی، جو آج پنجاب اسمبلی میں ہوا اس سے پہلے تاریخ میں کبھی نہیں ہوا ہے۔ ان خیالات کا اظہار انہوں نے لاہور میں میڈیا سے گفتگو کرتے ہوئے کیا، فیاض الحسن چوہان نے کہا کہ پنجاب اسمبلی میں ن لیگ کے ارکان نے سیکریٹری اسمبلی کی ٹیبل کو توڑنے کی کوشش کی، مسلم لیگ ن کے ارکان کی غنڈہ گردی کی مذمت کرتے ہیں ان کا چہرہ سب کے سامنے بے نقاب ہوگیا ہے۔ صوبائی وزیر اطلاعات نے کہا کہ اپوزیشن نے ایوان میں اپنے بجرو وصال کا ورد کیا، ن لیگ والوں نے سیکریٹری اسمبلی پر حملے کی کوشش کی، اپوزیشن لیڈر حمزہ شہباز اپنا رویہ درست کریں، خواتین کے حوالے سے غیرمہذب بات سے اجتناب کیا جائے۔ انہوں نے کہا کہ مسلم لیگ ن کے ارکان شیشے کے گھر میں بیٹھ کر دوسرے کے گھروں پر پتھر نہ ماریں بلکہ کرپشن اور منی لانڈرنگ کا حساب دیا جائے۔ مزید پڑھیں: پنجاب حکومت نے آٹھ ماہ کا بجٹ پیش کردیا، اپوزیشن کی ہنگامہ آرائی واضح رہے کہ پنجاب اسمبلی میں بجٹ تقریر کے دوران اپوزیشن نے شدید ہنگامی آرائی کی، صوبائی وزیر خزانہ مخدوم ہاشم جواں بخت نے جیسے ہی بجٹ تقریر کا آغاز کیا تو اپوزیشن ارکان نشستوں سے کھڑے ہوگئے اور شہباز شریف کی گرفتاری کے خلاف احتجاج شروع کردیا۔ مسلم لیگ ن کے ارکان اسپیکر کے ڈائس کے سامنے پہنچ گئے اور نعرے بازی کرتے ہوئے بجٹ ایجنڈے کی کاپیاں پھاڑ دیں، اپوزیشن نے اجلاس کا بائیکاٹ کیا اور اسمبلی کے باہر بھی احتجاج جاری رکھا۔ comments
