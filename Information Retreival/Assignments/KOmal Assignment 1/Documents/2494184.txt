<DOCNO>2494184</DOCNO>
<HL>معزول ججوں کی بحالی کیلئے وکلاء کے ہفتہ سیاہ پرچم کاچوتھادن ۔ صدر پرویز مشرف کے اقتدار سے علیحدگی تک امن امن وامان قائم نہیں ہوسکتا۔اعتزاز احسن، تیس یوم میں عدلیہ بحال نہ ہوئی تو پارلیمنٹ کا گھیراؤ کریں گے ، علی احمد کرد۔اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-03-12 20:59:43+05</DATELINE>
<TEXT>لاہور(اُردوپوائنٹ اخبار تازہ ترین۔12مارچ۔2008ء) معزول ججوں کی بحالی اور عدلیہ کی آزادی کیلئے وکلا کے ہفتہ سیاہ پرچم کے چوتھے روز بھی ملک بھر کے وکلا نے احتجاج کیا اور عدالتی کارروائی کا بائیکاٹ کیا۔سپریم کورٹ بار ایسوسی ایشن کے صدر چوہدری اعتزاز احسن کا کہنا ہے کہ صدر پرویز مشرف کے اقتدار سے علیحدگی تک ملک میں امن وامان قائم نہیں ہوسکتا۔ ہفتہ سیاہ پرچم کے چوتھے روز ملک کے مختلف شہروں میں وکلا کی جانب سے احتجاجی ریلیاں نکالی گئیں۔ کراچی میں وکلا کی جانب سے ایک گھنٹے کی علامتی بھوک ہڑتال اور عدالتی کارروائیوں کا بائیکاٹ کیا گیا، جبکہ بار کونسلوں میں احتجاجی اجلاس ہوئے ۔کوئٹہ سمیت بلوچستان بھر میں وکلا نے عدالتی کارروائی کا مکمل اور ذیلی عدالتوں کاصبح ساڑھے دس بجے کے بعد بائیکاٹ کیا۔ () ڈسٹرکٹ کورٹ سے احتجاجی ریلی بھی نکالی گئی جو مختلف شاہراہوں سے ہوتی ہوئی جو ڈسٹرکٹ کورٹ پر ہی اختتام پذیر ہوئی۔ پشاور میں وکلا نے ہائیکورٹ کے مرکزی گیٹ پر ججز کی بحالی کے لئے نعرے لگائے ۔ اسلام میں آباد میں سپریم کورٹ بار ایسوسی ایشن کے صدر چوہدری اعزاز احسن نے پیپلز پارٹی کے شریک چیئرمین آصف علی زرداری سے ملاقات کی، بعد ازاں میڈیا سے گفتگو میں انھوں نے کہا کہ معزول ججوں کی بحالی کے لئے پارلیمنٹ سے قرارداد منظور کرانے کی ضرورت نہیں ہے ، معزول جج صرف انتظامی حکم سے ہی بحال ہوسکتے ہیں، اعتزاز احسن کا کہنا تھا کہ صدر پرویز مشرف کے آئینی ماہرین انہیں غلط مشورے دے رہے ہیں۔ ان کا کہنا تھا کہ صدر پرویز مشرف کے اقتدار سے الگ ہونے تک ملک میں امن امن وامان قائم نہیں ہوسکتا۔ادھر جہلم بار ایسوسی ایشن سے خطاب میں علی احمد کرد نے کہا ہے کہ نئی حکومت نے تیس روز میں معزول جج بحال نہ کیے تو پارلیمنٹ کا گھیراوٴ کیا جائے گا۔ان کا کہنا تھا کہ وقت نے ثابت کردیا ہے کہ وکلا کو طاقت کے ذریعے دبایا نہیں جاسکتا۔ملتان میں ڈسٹرکٹ بار سے خطاب کرتے ہوئے ہائی کورٹ کے معزول جج خواجہ محمد شریف نے کہا کہ، وکلا کی تحریک تمام تر رکاوٹوں کے باوجود کامیابی سے ہمکنار ہونے والی ہے ۔اس موقع پر معزول جج کو ڈسٹرکٹ بار کی تاحیات ممبر شپ بھی پیش کی گئی۔ بعد ازاں وکلا نے ضلع کچہری سے چوک کچہری تک احتجاجی ریلی بھی نکالی۔</TEXT>
