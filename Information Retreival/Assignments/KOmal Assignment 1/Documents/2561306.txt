<DOCNO>2561306</DOCNO>
<HL>مزدوروں کا عالمی دن آج منایا جارہا ہے</HL>
<AUTHOR>اردو پوائنٹ</AUTHOR>
<DATELINE> Pakistan 2010-05-01 11:38:46+05</DATELINE>
<TEXT>اسلام آباد(اُردو پوائنٹ اخبار تازہ ترین۔1مئی ۔2010ء)پاکستان سمیت دنیا بھرمیں مزدوروں کا عالمی دن آج منایا جا رہا ہے۔ اس موقعے پرصدر آصف زرداری اوروزیراعظم یوسف رضا گیلانی کا کہنا ہے کہ مزدوروں سے کیے گئے وعدے ہمیں یاد ہیں، نئی لیبر پالیسی کا جلد اعلان کریں گے۔مزدوروں کے عالمی دن کے موقع پرصدر آصف علی زرداری نے اپنے پیغام میں کہا کہ مزدوروں، محنت کشوں، کسانوں اورمچھیروں سے کیے گئے وعدے ہمیں یاد ہیں، ہم انہیں معاشرے میں عظمت، عزت اور معقول مقام حاصل کرنے کی کوششوں میں تنہا نہیں چھوڑیں گے۔ شہید ذوالفقارعلی بھٹو اور شہید محترمہ بے نظیربھٹو کا پختہ یقین تھا کہ پاکستان کے محنت کش پیپلز پارٹی کی اصل قوت ہیں اور پارٹی نے ہمیشہ مزدوروں کے حقوق کے لیے جنگ لڑی۔ () صدر نے اپنے پیغام میں کہا کہ ہم نے مزدوروں کی فلاح و بہبود کے لیے متعدد اقدامات کیے ہیں۔ برطرف ملازمین کی بحالی کے بعد حکومت نے کنٹریکٹ ملازمین کو بھی مستقل کردیا ہے۔ اب کسی ورکر کو بلا وجہ ملازمت سے نہیں نکالا جا سکتا۔ صدرزرداری نے اپنے پیغام میں کہا ہے کہ بے نظیرایمپلائز سٹاک آپشن سکیم متعارف کروائی گئی ہے جس کے تحت سرکاری اداروں میں مزدوروں کو بارہ فیصد اسٹاک حصص کی پیش کش کی گئی ہے، جس سے پانچ لاکھ خاندان مستفید ہونگے۔وزیراعظم یوسف رضا گیلانی نے اپنے پیغام میں کہا کہ پاکستان میں پیپلزپارٹی کی ہی حکومت تھی جس نے انیس سوسترمیں پہلی بار یوم مزدور منایا تھا اور کارکنوں کے حقوق کو قانونی تحفظ فراہم کیا اور پنشن کے فوائد دیئے، کمپنیوں کے فوائد میں حصہ داربنایا اور کارکنوں کی فلاح کے لیے اداروں کا قائم کیے۔ وزیراعظم نے کہا کہ مزدور ملک کی معیشت میں ریڑھ کی ہڈی کی حیثیت رکھتے ہیں اور ملک کی اقتصادی صورتحال کارکنوں کے مکمل تعاون کے بغیر بہتر نہیں ہو سکتی۔ ہم نے ذوالفقارعلی بھٹو اورشہید بینظیربھٹوکے ویڑن کی روشنی میں نئی لیبرپالیسی تیار کر لی ہے جس کا جلد اعلان کردیا جائے گا۔ انہوں نے کہا کہ نئی لیبر پالیسی کو مزدوروں کے تقاضوں کو مد نظر رکھ کر بنایا گیا ہے۔</TEXT>
