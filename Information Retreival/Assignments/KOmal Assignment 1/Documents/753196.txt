<DOCNO>753196</DOCNO>
<HL>اسحاق ڈار کے خلاف آمدن سےزائد اثاثہ جات ریفرنس کی سماعت کل تک ملتوی</HL>
<AUTHOR>اے آر وائی نیوز</AUTHOR>
<DATELINE> Pakistan 2018-03-27 10:42:31+05</DATELINE>
<TEXT>اسلام آباد : احتساب عدالت نے سابق وزیرخزانہ اسحاق ڈار کے خلاف آمدن سے زائد اثاثہ جات ریفرنس کی سماعت کل تک ملتوی کردی۔ تفصیلات کے مطابق وفاقی دارالحکومت اسلام آباد میں احتساب عدالت کے جج محمد بشیر نے سابق وزیرخزانہ اسحاق ڈار کے خلاف آمدن سے زائد اثاثوں سے متعلق ریفرنس پرسماعت کی۔ ملزم سعید احمد خان کے وکیل نے سماعت کے آغاز پر کہا کہ احتساب عدالت کے فیصلے کے خلاف درخواست دائر کی تھی، فیصلہ نہیں ہوا، ویب سائٹ پر کیس نمٹانے کا لکھا ہے۔ نیب پراسیکیوٹر نے کہا کہ ہماری اطلاع کے مطابق حکم امتناع نہیں ملا، عدالت درخواست خارج کرچکی ہے جبکہ ہائی کورٹ نے آج کی کاروائی روکنے کا حکم نہیں دیا۔ احتساب عدالت کے جج محمد بشیر نے کہا کہ ہائی کورٹ کے فیصلے کی نقول آج ہی پیش کریں، آج 11 بجے تک فیصلے کی کاپی جمع کرائیں، فیصلہ نہ ملنے کی صورت میں گیارہ بجے آگاہ کر دیں۔ بعدازاں احتساب عدالت نے سابق وزیرخزانہ اسحاق ڈار کے خلاف آمدن سے زائد اثاثہ جات ریفرنس کی سماعت کل تک ملتوی کردی۔ اسحاق ڈارکی درخواست خارج، احتساب عدالت کا حکم برقرار خیال رہے کہ گزشتہ روز آمدن سے زائد اثاثے بنانے کے ریفرنس میں عدالت نے اسحاق ڈار کی درخواست ناقابل سماعت قرار دے کر خارج کردی تھی، اسلام آباد ہائی کورٹ نے احتساب عدالت کا حکم برقراررکھا تھا۔ صدرنیشنل بینک کی ضمنی ریفرنس خارج کرنے کی درخواست مسترد یاد رہے کہ 20 مارچ کو سابق وزیرخزانہ اسحاق ڈار کے خلاف اثاثہ جات ریفرنس میں ملزم سعید احمد کی ضمنی ریفرنس خارج کرنے کی درخواست عدالت نے مسترد کردی تھی۔ واضح رہے کہ گزشتہ ماہ 26 فروری کو نیب نے اسحاق ڈار کے خلاف آمدن سے زائد اثاثے بنانے کا ضمنی ریفرنس دائر کیا تھا جس میں نیشنل بینک کے سابق صدر سعید احمد خان سمیت 3 ملزمان کو نامزد کیا گیا تھا۔ خبر کے بارے میں اپنی رائے کا اظہار کمنٹس میں کریں، مذکورہ معلومات کو زیادہ سے زیادہ لوگوں تک پہنچانے کےلیے سوشل میڈیا پرشیئر کریں۔</TEXT>
