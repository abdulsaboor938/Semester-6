<DOCNO>1650935</DOCNO>
<HL>چیف جسٹس سپریم کورٹ نے سال 2017 میں 33 سوموٹو ایکشن لیے</HL>
<AUTHOR>نوائے وقت</AUTHOR>
<DATELINE> Pakistan 2017-12-22 05:10:45+05</DATELINE>
<TEXT>اسلام آباد (محمد صلاح الدین خان )سپریم کورٹ کے چیف جسٹس میاں ثاقب نثار نے سال 2017کے دوران آئین کے آرٹیکل184/3 کے تحت انسانی حقوق کی خلاورزیوں پر 33 سوموٹو ایکشنلیئے ہیں۔چیف جسٹس کی ان مقدمات میں آبزر ویشن تھی کہ انسانی حقوق کی خلاف ورزیوں پر ازخود نوٹس لینے کا اختیار آئین نے دیا ہے ، سپریم کورٹ آئینی طور پر ریاست کے شہریوں کے بنیادی حقوق کی محافط اور ضامن ہے ، جب حکومت اور دیگر ریاستی ادارے شہریوں کے جان ومال کی حفاظت میں ناکام ہوجائیں اور عوامی مفاد کو نظر انداز کردیں تو عدالت کو نوٹس لینے کا آئینی اختیا رحاصل ہے ۔چیف جسٹس نے بچوں ،خواتین پر تشدد،زیاتی، جرگہ کی جانب سے ونی کرنے، ماحولیاتی آلودگی، درختوں کی کٹائی، لینڈ مافیا کے اراضیوں پر قبضوں، یوٹیلیٹی سٹورز پرناقص اشیاء کی فروخت، ناقص ادویات دل کا (سٹنٹ)سرجیکل سامان اسکی ہوشربا قیمتوں، ہسپتالوں کی ناقص کارکردگی و سہولیات کی عدم فراہمی ،سکول کالجز کے طلباء کی فیسوں میں اضافوں ، دھماکوں میں شہریوں کی ہلاکتوں، اجتماعی قبروں سے نامعلوم لاشوں کی دریافت، اور سیز پاکستانیوں کے مسائل ،کٹاس راج مندر ،ریڈژون اور فیض آباد دھرنا کے حوالے سے ازخود نوٹسز لیئے ۔پہلا ازخود نوٹس چیف جسٹس نے یکم جنوری کو اسلام آباد کے ایڈیشنل سیشن جج کے گھر کام کرنے والی کمسن ملازمہ طیبہ پر تشدد کے واقعے پر لیا ،جبکہ دوسرا ازخود نوٹس ملک بھر کے یوٹیلٹی سٹورز پر ناقص اور زائد المعیاد خوردنی تیل و گھی کی فروخت پر لیا،فاضل چیف جسٹس نے لاہور میں کمسن ملازمہ پر گھریلو تشدد،گھوٹکی سندھ میں 3سالہ بچی سے مبینہ زیادتی ،لاہور کے مختلف سرکاری ہسپتالوں میں وینٹی لیٹرز خراب ہونے ،غیر قانونی گردہ ٹرانسپلانٹ ،گنگا رام ہسپتال میں نومولود بچے کی تین انگلیاں کاٹنے کے واقعہ ،نادرا کی جانب سے شناختی کارڈزبلاک کرنے ،کراچی میں 6سالہ بچی طوبہ سے زیادتی ،راولپنڈی میں کمسن بچی کو جلانے ،جیکب آباد میں 2کمسن بچیوں کو ونی کرنے ،شیخوپورہ کے رہائشی شخص کو ملازمت کا جھانسا دے کر اسلام آباد لاکرایک نجی ہسپتال میں اس کا گردہ نکالنے کے واقعہ ،راولپنڈی ،اسلام آباد میں خواتین کی خرید وفروخت اور اسمگلنگ ،بنی گالہ اسلام آباد میں تجاوزات سے متعلق چئیرمین پی ٹی آئی عمران خان کے خط ،اسلام آبا دکے علاقے نون میں ایک دس سالہ بچی سے چچا کی زیادتی ،عبدالولی خان یونیورسٹی مردان میں توہین مذہب کے نام پر ایک طالب علم مشال خان کے قتل ،سول ہسپتال مٹھی سندھ میں غذائی قلت کے باعث بچوں کی ہلاکت ،اسلام آباد ائیر پورٹ پر نارویجن نژاد خواتین پر سیکیورٹی اہلکاروں کے تشدد،عمر کوٹ سندھ میں جاگیردار کی جانب سے ایس ایچ او کو زمین پر بٹھا کرتھانے سے شرپسندوں کو فرار کرانے سے متعلق واقعے ،شیخوپورہ میں کمسن گھریلو ملازم کا ہاتھ کاٹنے ،کندھ کوٹ سندھ میں 12سالہ ملازمہ کو گھر کے افراد کی جانب سے زیادتی کا نشانہ بنانے، بحریہ انکلیو اسلام آباد میں ایک شو کے دوران سٹیج گرنے سے دو افراد کی ہلاکت ،سند ھ نواب شاہ میں 12سالہ سماعت سے محروم بچی کو جنسی زیادتی کا نشانہ بنانے ،پانامہ جے آئی ٹی ممبران کو دھمکیاں دینے ،ملتان کے علاقے مظفر آباد میں پنچایت کے حکم پر جواں سال خاتون سے اجتماعی زیادتی ،ہندو برادری کی ملکیت کریمیشن ’’شمشان گھاٹ ‘‘پر حکومت سندھ کے قبضے کے خلاف ،نیشنل ٹیسٹنگ سینٹرز کی جانب سے ملازمت کے امیدواروں سے بھاری فیسز لینے ،اسلام آبا دکے علاقے کرپا میں دو بھائیوں کو برہنہ کرکے تشدد کرنے ،سندھ جامشورو یونیورسٹی کی طالبات کو اساتذہ کی جانب سے جنسی ہراساں کرنے ،چکوال میں ہندوئوں کے مقدس مقام کٹاس راج مندر میں تالاب خشک ہونے ،بلوچستان کے علاقے تربت سے 20افراد کی لاشیں ملنے ،اسلام آبا دفیض آباد میں مذہبی جماعت ’’تحریک لبیک ‘‘کی جانب سے دھرنا دینے ،اور نجی میڈیکل کالجز میں داخلے کے خواہشمند طلباء وطالبات سے بھاری فیس وصول کرنے سے متعلق ازخود نوٹسز شامل ہیں ۔چیف جسٹس نے مذکورہ معاملات پر سوموٹو ایکشن لیتے ہوئے متعلقہ محکموں کو احکامات جاری کرتے ہوئے عوام کو ہر ممکن ریلیف فراہم کرنے کی کوشش کی۔</TEXT>
