<DOCNO>2487632</DOCNO>
<HL>اعلی عدالتوں کے ججوں کی معزولی کے خلاف وکلاء کا احتجاج جاری،جمعرات کو عدالت کارروائی کا مکمل بائیکاٹ کیا گیا</HL>
<AUTHOR>اردو پوائنٹ</AUTHOR>
<DATELINE> Pakistan 2007-12-27 19:19:45+05</DATELINE>
<TEXT>اسلام آباد (اردوپوائنٹ اخبا ر تازہ ترین 27. دسمبر2007 ) اعلی عدلیہ کے ججوں کی معزولی کے خلاف وکلاء کو ملک گیر احتجاج جمعرات کو بھی جاری رہا ، اس جاری احتجاج کو 55 دن ہوگئے ہیں ، گزشتہ روز ملک بھر میں پورے دن کی ہفتہ وار ہڑتال ہوئی ، وکلاء نے عدالتی کارروائیوں کا مکمل بائیکاٹ کیا اور احتجاجا عدالتوں میں پیش نہیں ہوئے ، اسلام آباد کی ڈسٹرکٹ کورٹس میں بھی جمعرات مکمل ہڑتال کی گئی اور عدالتی کام مکمل طور پر ٹھپ رہا ، اسلام آباد ڈسٹرکٹ بار ایسوسی ایشن کے سیکرٹری جنرل سید محمد طیب ایڈووکیٹ نے کہا کہ خیبر سے کراچی تک ملک بھر کے وکلاء عدلیہ کے تحفظ کی تحریک کے سپاہی ہیں جو کفن باندھ کر میدان عمل میں نکلے ہیں وکلاء نے معاشرے سے نا انصافی کے خاتمہ اور قومی اداروں بالخصوص عدلیہ کے تحفظ کا بیڑہ اٹھا لیا ہے انہوں نے کہا کہ ملک بھر میں ہر جمعرات کو پورا دن اور روزانہ تین گھنٹے کی ہڑتال اور بھوک ہڑتال ہو رہی ہے اور یہ سلسلہ جاری رہے گا۔</TEXT>
