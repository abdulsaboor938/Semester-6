<DOCNO>1178970</DOCNO>
<HL>کلبھوشن نے پاکستان میں دہشتگردی کی ہے،سزائے موت پر عملدرآمد کرنا چاہئے،سکاٹ لینڈ میں مقیم کمیونٹی کا ردعمل</HL>
<AUTHOR>روزنامہ جنگ</AUTHOR>
<DATELINE> Pakistan 2017-04-14 05:04:00+05</DATELINE>
<TEXT>گلاسگو (طاہر انعام شیخ) بھارتی جاسوس کلبھوشن یادیو کو سزائے موت دینے کے فیصلے کا پاکستانی و کشمیری کمیونٹی کی جانب سے خیرمقدم کیا جارہا ہے۔ کمیونٹی رہنمائوں نے کہا ہے کہ بھارتی جاسوس کلبھوشن یادیو کے معاملے نے پاکستان اور بھارت کے درمیان سفارتی و سیاسی سطح پر ایک نیا محاذ کھول دیا ہے۔ اس بات میں تو اب کسی کو بھی ذرا برابر شک نہیں کہ کلبھوشن یادیو ’’را‘‘ کے ایجنٹ کے طور پر کام کررہا تھا اور اس کے فرائض میں بلوچستان فاٹا اور کراچی میں دہشت گردی کرانا اور سی پیک کے منصوبے کو سبوتاژ کرنا شامل تھا۔ کلبھوشن یادیو کی گرفتاری کے بعد پاکستانی سیکورٹی اداروں نے اس نیٹ ورک کے مزید تقریباً پونے پانچ سو افراد کو گرفتار کیا ہے اقوام متحدہ میں پاکستان کی مستقل مندوب ڈاکٹر ملیحہ لودھی نے اقوام متحدہ کے سیکرٹری جنرل کو مصدقہ شواہد پر مبنی دستاویزات دی تھیں کہ بھارت کس طرح سے پاکستان کو غیر مستحکم کرنے کے لئے وہاں دہشت گردی کی کارروائیاں کروا رہا ہے 3مارچ 2016کو کلبھوشن کے پکڑے جانے پر بھارتی حکومت نے شروع میں یہ موقف اختیار کیا کہ یہ شخص نیوی سے ریٹائر ہوچکا ہے اور اس کا بھارتی حکومت سے کوئی تعلق نہیں، لیکن جب اپنے اعترافی ویڈیو بیان میں کلبھوشن یادیو نے یہ تسلیم کرلیا کہ وہ بھارتی بحریہ کے حاضر سروس آفیسر ہیں اور 2013 سے ’’را‘‘ کے ایجنٹ کے طور پر کام کررہے ہیں اس بیان کے بعد بھارت کو بخوبی علم ہوچکا ہے کہ پاکستان کے پاس بھارتی مداخلت اور دہشت گردی کرانے کے واضح ثبوت موجود ہیں۔ چنانچہ اب وہ کلبھوشن یادیو کو مختلف ممالک کے سفارتی دبائو اور دیگر طریقوں سے بچانے کے لیے انتہائی اعلیٰ سطح پر سرگرم ہے۔ اس کی فوری کوشش ہوگی کہ سزائے موت کو کسی طور پر کم از کم عمرقید میں تبدیل کرایا جائے۔ لیکن ساتھ ہی اس نے ایک خطرناک کھیل بھی شروع کردیا ہے اور پاکستان کے ایک ریٹائرڈ کرنل حبیب کو پہلے تو ایک گہری سازش کے تحت نیپال میں سیکورٹی فرم میں نوکری دینے کا جھانسہ دے کر بلوایا اور پھر ان کو ایئر پورٹ سے اغوا کرلیا ہے۔ شاید وہ کرنل حبیب پر جاسوسی کا الزام لگاکر انہیں اپنے بڑے جاسوس کلبھوشن یادیو کی رہائی کے لیے استعمال کرنا چاہتا ہے۔ گلاسگو سٹی کونسل میں ڈپٹی ٹو لارڈ پرووسٹ کونسلر حنیف راجہ نے کہا کہ ہر ملک کی سلامتی کے اپنے قوانین ہوتے ہیں۔ اگر کوئی شخص پاکستان میں دہشت گردانہ کارروائیاں کرتے پکڑا گیا ہے تو اس کے ساتھ وہی سلوک کرنا چاہیے جو پاکستان کا قانون کہتا ہے، خود بھارت نے تو آزادی کی جدوجہد کرنے والے حریت پسندوں مقبول بٹ اور افضل گورو کو دنیا بھر کے احتجاج کو نظر انداز کرکے پھانسی دے دی تھی۔ پاکستان مسلم لیگ ن سکاٹ لینڈ کے صدر امین مرزا نے کہا کہ جاسوسی اور دہشت گردی دو مختلف چیزیں ہیں اور دنیا بھر میں جاسوسوں کے تبادلے ہوتے رہتے ہیں، لیکن جو شخص دہشت گردی میں ملوث رہا ہو اور اس نے سیکڑوں بے گناہوں کا خون کیا ہو، اس کو قرار واقعی سزا ملنی چاہیے۔ پروفیسر عادل بھٹی نے کہا کہ پاکستان کے خلاف کئی ممالک اور ان کی خفیہ ایجنسیاں سرگرم عمل ہیں۔ ملک کا تحفظ کرنے والے اداروں کی ذمہ داری ہے کہ وہ پاکستان اور اس کے مفادات کو محفوظ کرنے کے لیے ملک دشمنوں کو قانون کے مطابق سخت سزائیں دلوائیں اور ان پر عمل کرائیں۔ پروفیسر منیر چوہدری نے کہا کہ ہم سب ایک محب وطن پاکستانی کے طور پر کلبھوشن کے جرائم کی پرزور مذمت کرتے ہیں۔ انڈیا اسے بچانے کے لیے ہر حربہ استعمال کرے گا۔ پاکستان اس معاملے کو بارگیننگ کے لیے استعمال کرنے کے لیے ایک بہتر پوزیشن میں ہے۔ ممتاز سیاسی و سماجی رہنما شوکت سلطان نے کہا کہ کلبھوشن کے جرائم روز روشن کی طرح عیاں ہیں۔ حکومت پاکستان کو چاہیے تھا کہ اس مقدمے کی سماعت کو بے شک فوجی عدالت میں کرتی، لیکن تمام بین الاقوامی میڈیا کو بھی اس کی سماعت سننے کا موقع فراہم کرتی، ایک تو پاکستان پر اعتراض ختم ہوجاتا، دوسرا بھارت کا اصلی چہرہ پوری دنیا کے سامنے آجاتا۔ سماجی رہنما راجہ کامران افضل نے کہا کہ ہم اپنے تمام ہمسایوں کے ساتھ اچھے تعلقات چاہتے ہیں، لیکن کسی کو بھی اس بات کی اجازت نہیں دے سکتے کہ وہ ہمارے ملک میں تباہی پھیلائے اور بے گناہ افراد کو قتل کرے۔ ایسے افراد کے ساتھ قانون کے مطابق نمٹا جائے۔ ممتاز سیاسی رہنما سید اشفاق علی شاہ نے کہا کہ کلبھوشن نے تسلیم کیا ہے کہ وہ بھارتی بحریہ کا کمانڈر تھا۔ اس نے پاکستان میں گڑبڑ کرائی۔ مجرم پر پاکستانی قوانین کے مطابق مقدمہ چلا اور اس کے پاس ابھی سپریم کورٹ اور صدر پاکستان کے پاس اپیل کی گنجائش موجود ہے۔ اس کو اپنے جرم کی سزا ملنی چاہیے۔ سلیم رضا نے کہا کہ کلبھوشن کو پھانسی دینے سے پاکستان اور بھارت کے درمیان دشمنی بڑھے گی۔ اس لیے بہتر ہے کہ مجرم کا بھارت میں قید پاکستانیوں سے تبادلہ کرلیا جائے۔ پھانسی دینے سے دونوں ممالک کے تعلقات مزید ابتر ہوجائیں گے اور خطے میں کشیدگی بڑھے گی جو دونوں ممالک کو جنگ کی طرف لے جاسکتی ہے۔ مصطفیٰ علی بیگ ایڈووکیٹ نے کہا کہ تمام شواہد اس بات کی طرف واضح اشارہ کررہے کہ ملزم جاسوسی اور دہشت گردی دونوں کا مجرم ہے تو پھر اس کو لازماً سزائے موت دی جانی چاہیے۔ پیپلز پارٹی سکاٹ لینڈ کے سابق صدر سید خورشید بخاری نے کہا کہ کلبھوشن کو لازمی طور پر پھانسی دی جانی چاہیے۔ بدقسمتی سے ہمارے وزیراعظم نوازشریف موقع سے صحیح فائدہ نہیں اٹھا رہے، وہ اپنی پارٹی کے لیے پروپیگنڈہ کرنے میں تو ماہر ہیں، لیکن ملک کے لیے اتنے متحرک نہیں۔ بھارت اپنے جھوٹ کو سچ ثابت کرنے کے لیے بین الاقوامی سفارتی محاذ پر پوری طرح سرگرم ہوچکا ہے، لیکن ہم اپنے سچ کو بھی پیش کرنے میں کوتاہی کررہے ہیں۔</TEXT>
