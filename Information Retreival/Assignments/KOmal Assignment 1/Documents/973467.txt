<DOCNO>973467</DOCNO>
<HL>پاکستان میں یوم مئی اور ذوالفقار علی بھٹو  خصوصی مراسلہ…سنیا گیلانی</HL>
<AUTHOR>روزنامہ جنگ</AUTHOR>
<DATELINE> Pakistan 2016-05-01 05:05:00+05</DATELINE>
<TEXT>مزدور تحریک کا آغاز یکم مئی 1886ء سے ہی ہوا۔آج سے ایک سو تیس سال(130سال ) قبل شگاگوجیسے مشہور صنعتی شہر میں مزدور کے ساتھ سرمایہ دار انتہائی امتیازی سلوک روا رکتے تھے اُنھیں تیسرے درجے کا شہری بھی نہیں مانا جاتا تھا۔ زرعی غلامی سے اب وہ صنعتی غلامی کو بھی برداشت کرنا نہیں چاہتے تھے۔ اس وقت ان مزدوروں سے سولہ تا18گھنٹے کام لیا جاتاتھا اور بعد میں انہیں کارخانوں کے اندر بند کردیا جاتا تھااورمعاوضہ بھی اتنادیاجاتاکہ جس سے وہ صرف زندہ رہ سکتے ۔ اُس وقت اس ظلم کے خلاف مزدوروں نے ایک پرُامن تحریک کا آغاز کیا جس کو دبانے کے لئے اُس وقت کے سرمایہ داروں نے طاقت کے بل بوتے پر خون کی حولی کھیلی لیکن بہادرمحنت کشوں نے ہمت نہیں ہاری اور ثابت قدم رہے، یکم مئی کوشروع ہونے والی مزدور تحریک بالآخرکامیاب ہوئی اور سرمایہ داروں کو مزدوروں کی تحریک کے سامنے جھکنا پڑا ۔ یہ کہنا ہر گز غلط نہ ہوگا کہ شکاگو کے مزدوروں کی اس جدوجہد نے ساری دنیا کے محنت کشوں اور مزدوروں کی زندگیوں میں تبدیلی لانے کے ساتھ ساتھ تیز رفتاری سے آگے بڑھنے میں ایک تاریخی کردار ادا کیا۔اگر پاکستان میں مزدورمحنت کشوںکی خوشحالی وترقی کے لحاظ سے سیاسی لیڈروں کا کردار دیکھیں تو اندازہ ہوگا کہ ذوالفقار علی بھٹو شہید پاکستان کی تاریخ میں وہ واحد سیاسی لیڈر تھے جنہوں نے اپنی پارٹی کے منشورمیں مزدوروں ،کسانوں کی ترقی وخوشحالی کے لئے اہم نکات شامل کئے۔پاکستان کی تاریخ میں آج تک مزدور طبقہ اتنی تعداد میں کبھی بیرون ملک نہیں گیا جتنی تعداد میں ذوالفقار علی بھٹو کے دور حکومت میں بیرون ملک گیا۔ جتنی خوشحالی ذوالفقار علی بھٹو شہید کے مختصر دور حکومت میں مزدوروں میں آئی آج تک کسی کے دور حکومت میں نہیں آئی۔ بدقسمتی سے ذوالفقار علی بھٹو شہید اور محترمہ بے نظیربھٹو شہید کے بعد آج تک کسی سیاسی لیڈر نے سنجیدگی سے مزدوروں اور کسانوں کے مسائل حل کرنے کے لئے عملی اقدامات نہیںکئے۔مگر ضرورت صرف عملی اقدامات کی ہے نہ کہ باتوں کی مزدور رہنمائوں کا کہنا ہے کہ موجودہ دور میں مزدور کو نہ صرف بیروزگاری ، غربت اور مہنگائی کا سامنا ہے بلکہ گیس اور بجلی کی لوڈشیڈنگ کی وجہ سے ہزاروں صنعتیں بند اور لاکھوں محنت کش بے روزگار ہوگئے ہیں۔کارخانوں میں ٹھیکے داری نظام پورے جبر کے ساتھ اب بھی موجود ہے جس نے مزدوروں کو ذہنی طور پر مفلوج اور خوف زدہ کررکھا ہے۔ یعنی اطلاع اور نوٹس کے بغیر برخاست کرنے کے خوف سے پیداواری عمل کو بری طرح نہ صرف متاثر کیا ہے بلکہ نئی ذہنی بیماریوں کو جنم دیاہے۔ فیکٹریاں اور کارخانے عملاً ہر قسم کے لیبرانسیپکشن سے مبرا ہیں۔ جہاں ہیلتھ اور سیفٹی کے ملکی اور بین الاقوامی بنیادی اصولوں کو مجرمانہ حدتک نظر انداز کیا جارہا ہے۔ اسکی واضح مثال ستمبر 2012میںکراچی کی گارمنٹس فیکٹری میں لگنے والی بھیانگ آگ ہے۔ جس میں جھلس کر 260سے زائدمزدوراور ان کے بچے شہید ہوئے اس المناک سانحہ کے باوجود ، فیکٹریوں اور کارخانوں میں کام کرنے والے محنت کشوں کی زندگیوں کی حفاظت کیلئے کسی بھی قسم کے اقدامات ہوتے نظر نہیں آرہے۔ دورجدید میں جسکے پاس جتنی دولت ہے وہ اُتنی ہی بہتر زندگی گزار سکتا ہے۔ جسکے پاس پیسے کی فراونی ہے وہ اندرون اور بیرون ملک اپنا فوری علاج بھی کرواسکتا ہے اور ہرطرح کی ضروریات زندگی حاصل کرسکتا ہے۔ جبکہ جو پیسوں سے محروم ہیں انکی زندگی صرف اندھیرے کی مانند ہے۔ اس گھمبیر صورت حال میں جب مزدور قانون میں دئیے گئے حقوق کیلئے آواز بلند کرتا ہے تو اسے زبرست مزاحمت کا سامنا کرنا پڑتا ہے۔مختصراً یہ کہ پاکستان کے مزدوروں کو بحیثیت انسان اپنی بقا اور اپنے حقوق کے حصول کیلئے ایک منظم ٹریڈیونین اور مزدور تحریک کی اشد ضرورت ہے جو حالات کا مکمل ادراک رکھتی ہواور وہ مزدوروں پر سرمایہ داروں کی جانب سے مہلک حملوں کا جواب دینے کی ٹھوس حکمت عملی رکھتی ہو۔ حکومت سے مطالبہ کرتی ہوں کہ لیبر کلاس کے لئے ایسی خصوصی پالیسیاں بنائی جائیں جنہیں مکمل طور پر نافذکیا جاسکے ۔کیونکہ یہی محنت کش لوگ دوسروں کے تو گھر بنا کر اُنکے خواب کی تکمیل کر دیتے ہیں مگر بدقسمتی سے خود گھر کی خواہش سے محروم رہتے ہیں۔ لہٰذا محنت کش طبقے کے مسائل پر توجہ دے کر اُن کے لئے آسانیاں پیداکی جائیں تاکہ وہ بھی زندگی کو پرسکون طریقے سے گزار سکیں۔</TEXT>
