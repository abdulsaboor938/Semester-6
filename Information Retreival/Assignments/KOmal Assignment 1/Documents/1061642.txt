<DOCNO>1061642</DOCNO>
<HL>مقبوضہ کشمیر میں بھارتی مظالم اور انسانی حقوق کی خلاف ورزیوں پر  مظفرآبادمیں دھرنا</HL>
<AUTHOR>روزنامہ جنگ</AUTHOR>
<DATELINE> Pakistan 2016-09-21 05:09:00+05</DATELINE>
<TEXT>مظفرآباد(نامہ نگار)مقبوضہ کشمیر میں جاری انسانی حقوق کی سنگین خلاف ورزیوں اور اقوام متحدہ کی مسئلہ کشمیر کے حوالہ سے قراردادوں پر عملدرآمد نہ ہونے کیخلاف انٹرنیشنل فورم فار جسٹس اینڈ ہیومن رائٹس جموں وکشمیر کے زیر اہتمام پریس کلب کے سامنے احتجاجی دھرنا دیا ۔ دھرنے میں سول سوسائٹی‘ سیاسی و سماجی شخصیات مردو خواتین کی بڑی تعداد موجود تھی۔ دھرنا کی قیادت وائس چیئرمین ہیومن رائٹس مشتاق السلام نے کی۔دھرنا میں موجود شرکاء نے ہاتھوں میں پلے کارڈز اور بینر اٹھا رکھے تھے‘ جن میں مقبوضہ کشمیر میں خوراک کی بندش‘ ادویات ‘ انٹرنیٹ سروس کی بندش اور پرنٹ و الیکٹرانک میڈیا پر پابندیاں عائد کرنے کے خلاف نعرے درج تھے۔ بھارت کیخلاف شدید نعرے بازی کی گئی‘ فضاء نعروں سے گونج اٹھی۔ شرکاء دھرنا میں علامتی طور پر پیلٹ گن اور مرچ گن سے متاثرہ بچوں کا خاکہ بھی پیش کیا جو میڈیا کی خصوصی توجہ کا مرکز رہا۔ تفصیلات کے مطابق مقبوضہ کشمیر میں بھارتی سامراج کی طرف سے نصف صدی سے زائد کا عرصہ گزرنے اور انسانی حقوق کی سنگین پامالیوں کیساتھ ساتھ کرفیو کومسلسل74 روز گزر گئے‘ بھارتی درندگی میں مزید اضافہ‘ نہتے مظلوم عوام کا آزادی کے حق میں جوش ولولہ دیدنی ہے ‘ مظلوم کشمیری عوام سے مکمل اظہار یکجتی اور بین الاقوامی توجہ مبذول کروانے کیلئے پریس کلب کے سامنے انٹرنیشنل فورم فار جسٹس اینڈ ہیومن رائٹس جموں وکشمیر کے زیر اہتمام احتجاجی دھرنا دیا گیا۔ شرکاء دھرنا نے خطاب کرتے ہوئے کہا کہ بھارت اپنے مذموم مقاصد کی تکمیل کیلئے کشمیریوں کی نسل کشی میں مصروف ہے‘ کشمیریوں کو اپاہج بنانے کیلئے بھارتی درندوں نے پیلٹ گن کا استعمال کیا‘ اب مرچ گن کا استعمال کر کے کشمیریوں کی نسل کشی اور اپاہج بنانے کا سلسلہ جاری ہے جو انسانیت کی سنگین تذلیل ہے۔ اس کے باوجود کشمیری بھارت کے ہر مظالم کا ڈٹ کر مقابلہ کررہے ہیں ‘ مقررین نے کہا کہ مقبوضہ کشمیر میں انسانی حقوق کی سنگین خلاف ورزیوں پر عالمی برادری اور اقوام متحدہ کی خاموشی کو مجرمانہ غفلت قرار دیتے ہوئے اقوام متحدہ کی جنرل اسمبلی میں ہونیوالے اجلاس میں نام نہاد جمہوریت کے علمبردار ممالک کشمیریوں کے مظالم پر خاموش تماشائی کا کردار ادا کرنے کے بجائے اپنا مثبت کردار ادا کرتے ہوئے کشمیریوں کو ان کا پیدائشی حق حق خودارادیت دلوائیں تاکہ خطہ میں قیام امن کا خواب شرمندہ تعبیر ہوسکے۔ شرکاء دھرنا میں پاسبان حریت کے چیئرمین عزیر احمد غزالی‘ پیپلزپارٹی کے میڈیا ایڈوائزر شوکت جاوید میر‘ خواتین ونگ کی ضلعی صدر پی پی شگفتہ نورین کاظمی‘ شوکت کشمیری‘ مہاجرین نوجوانان کے بلال انصاری‘ شاہین عباسی‘ مسلم کانفرنس کے راجہ ثاقب مجید‘ یاسر نقوی ‘ مہاجرین جموں وکشمیر کی نمائندگی حافظ قاری محمد بلال فاروقی‘ اسماعیل میر‘ رفیق احمد اور جعفر الاسلام ‘ مائرہ خان ‘ پی ٹی آئی کے سردار مظہر اللہ خان نے بھی خطاب کیا۔ شرکاء دھرنا نے آزادی چوک تک مارچ کیا۔ جبکہ تحریک انصاف آزادکشمیر کی کال پر آزادکشمیر بھر میں احتجاجی مظاہرے ،جلوس ،ریلیاں نکالی گئیں ۔دارالحکومت مظفرآباد میں مرکزی احتجاجی ریلی نکالی گئی جس میں خواتین سمیت کارکنوں اور تمام مکاتب فکر سے تعلق رکھنے والی شخصیات نے شرکت کی ۔شرکاء ریلی نے بینرز اور پلے کارڈز اٹھا رکھے تھے جن پر بھارت کی طرف سے پیلٹ گن کے ذریعہ نہتے کشمیریوں کو نشانہ بنانے ،اقوام عالم اور اقوام متحدہ کی خاموشی بارے تحریریں درج تھیں ۔شرکاء پرجوش نعرے بازی کی ۔احتجاجی ریلی کی قیادت مرکزی نائب صدر پروفیسر تقدیس گیلانی ،شعبہ خواتین کی صدر گلزار فاطمہ ،سردار واصاف،فیصل علوی ،عدیل میر،یاسر مغل ،سردار مظہر ،عثمان پیرزادہ ،عفت اعوان ،سدرہ خان ،انجمن اعوان سمیت دیگر نے احتجاجی ریلی سنٹرل پریس کلب اولڈ سیکرٹریٹ چوک شہیداں میں اختتام پذیر ہوئی۔ پروفیسر تقدیس گیلانی ،گلزار فاطمہ نے کہا کہ مقبوضہ کشمیر میں 72دنوں سے کرفیو لگا ہے وہاں خوراک ،ادویات تک دستیاب نہیں۔ مقبوضہ کشمیر میں پیلٹ گن اور ظلم و ستم کی انتہا میں وزیر اعلیٰ محبوبہ مفتی بھی شریک ہیں ۔اگر وہ کشمیریوں سے مخلص ہیں تو وہ مستعفی ہو جائیں ۔</TEXT>
