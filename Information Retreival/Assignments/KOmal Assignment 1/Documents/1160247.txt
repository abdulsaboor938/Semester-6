<DOCNO>1160247</DOCNO>
<HL>خواتین کا عالمی دن، گھروں سے لیکر کھیتوں تک مشقت کے باوجود خواتین بنیادی حقوق سے محروم</HL>
<AUTHOR>روزنامہ جنگ</AUTHOR>
<DATELINE> Pakistan 2017-03-09 05:03:00+05</DATELINE>
<TEXT>حیدرآباد ( بیورو رپورٹ) خواتین کے عالمی دن کے موقع پر مقامی اسکول میں ایک تقریب ہوئی جس سے ہیومن رائٹس کمیشن آف سندھ کی رہنما شمشاد کنول نے خطاب کرتے ہوئے کہا کہ اس دن کو منانے کامقصد تقریبا سو سال قبل نیو یارک میں کپڑا بنانے والی ایک فیکٹری میں مسلسل دس گھنٹے کام کرنے والی خواتین نے اپنے کام کے اوقات کار میں کمی اور اجرت میں اضافے کے لئے آواز اٹھائی تو ان پر پولیس نے نہ صرف وحشیانہ تشدد کیا بلکہ ان خواتین کو گھوڑوں سے باندھ کر سڑکوں پر گھسیٹا گیا لیکن خواتین نے جبری مشقت کے خلاف تحریک جاری رکھی۔ خواتین کی مسلسل جدوجہد اور لازوال قربانیوں کے نتیجے میں 1910ءمیں کوپن ہیگن میں خواتین کی پہلی عالمی کانفرنس منعقد ہوئی جس میں 17 سے زائد ممالک کی سو کے قریب خواتین نے شرکت کی تھی۔ انہوں نے کہا کہ سندھ کے پسماندہ علاقوں میں خواتین بے پناہ مصائب کا شکار ہیں۔ گھروں سے لے کر کھیتوں تک کی جانے والی مشقت کے باوجود انہیں بنیادی حقوق حاصل نہیں۔ خواتین کے حقوق اور تحفظ کے حوالے سے قوانین موجود تو ہیں لیکن ان پر عملدرآمد نہیں ہوتا۔دریں اثنا خواتین کے عالمی دن پر سندھ ترقی پسند ناری تحریک اور سندھی سنگت سندھ کی جانب سے ریلیاں نکالی گئیں۔ ترقی پسند ناری تحریک کے مارچ کی قیادت ساجدہ بلوچ جبکہ سندھی سنگت سندھ کی ریلی کی نمائندگی فرزانہ شاہ، رضوانہ میمن اور دیگر نے کی۔ اس موقع پر رہنماؤں نے کہا کہ خواتین پر تشدد کے واقعات بڑھتے جار ہے ہیں لیکن حکمران خاموش ہیں جس کی شدید الفاظ میں مذمت کرتے ہیں۔ انہوں نے کہا کہ آج بھی خواتین ذہنی، جسمانی اور گھریلو تشدد کا شکار ہے۔ قوانین اور پالیسیاں تو موجود ہیں لیکن عملی اقدامات کی قلت ہے جس کی وجہ سے خواتین پر ہونے والے تشدد اور مظالم ختم ہونے کا نام ہی نہیں لے رہے۔ انہوں نے مطالبہ کیا کہ خواتین کو تحفظ دیا جائے۔ مزید براں انٹرنیشنل یوتھ اینڈ ورکرز موومنٹ کی جانب سے خواتین کے عالمی دن کی مناسبت سے پریس کلب حیدرآباد میں سندھ خواتین کانفرنس منعقد کی گئی جس کا موضوع تھا ”اکیسویں صدی میں سندھ کی خواتین کی سیاسی، سماجی اور معاشی صورتحال، کانفرنس کی مہمان خصوصی افشاں رؤف تھیں جبکہ دیگر مہمانوں میں عابدہ اور ثناءراج تھیں۔ کانفرنس کی صدارت ایڈووکیٹ نصرت میانو نے کی۔ اس موقع پر مقررین نے کہا کہ کانفرنس کا مقصد یہ ہے کہ سندھ کی خواتین کی سیاسی، سماجی اور معاشی صورتحال پر گفتگو کی جائے اور ان کو درپیش مسائل اور ان پر کیے جانے والے تشدد کی مختلف شکلوں اور حقیقتوں کو اکٹھا کرکے میڈیا کے ذریعے ریاستی اداروں اور مقامی انتظامیہ تک پہنچایا جائے اور اس کے ساتھ ساتھ خواتین کے حقوق کے لئے کام کرنے والی تمام تنظیموں کو مل کر جدوجہد کے لئے آمادہ کیا جائے تاکہ اکیسویں صدی میں ہم اپنے ملک میں ایک مہذب اور ہر قسم کے تشدد سے پاک و غیر طبقاتی معاشرے کا قیام عمل میں لاسکیں۔ مقررین نے کہا کہ اس وقت معاشرے میں خواتیں غلامی، خوف اور بے بسی کی زندگی بسر کررہی ہیں۔ خواتین کو اغوا کیا جاتا ہے۔ کاروکاری کی بے ہودہ رسم کے نام پر قتل کیا جاتا ہے۔ گھریلو تشدد کا نشانہ بنایا جاتا ہے۔ فیکٹریوں، گھروں اور آفسوں میں کام کرنے والی خواتین کو ہراساں کیا جاتا ہے۔ گھریلو تضادات یا ملکیت کی وجہ سے خواتین کو قتل کیا جاتا ہے۔ خواتین پر ذہنی اور نفسیاتی طور پر تشدد کیا جاتا ہے۔ عورتوں کی زندگی اتنی تنگ کی جاتی ہے کہ وہ خودکشی کرنے پر مجبور ہوجاتی ہیں۔ مقررین نے حکومت پاکستان سے مطالبہ کیا کہ ملکی آئین اور خواتین کے حقوق کے حوالے سے عالمی منشور پر عملدرآمد کرایا جائے اور ہر قسم کی ناانصافی، ظلم و تشدد کا خاتمہ کیا جائے۔ ہوم بیسڈ وومن ورکرز فیڈریشن کے زیر اہتمام بھی محنت کش خواتین کے عالمی دن کے حوالے سے ریلی نکالی گئی جس میں محنت کش خواتین خصوصاََ چوڑی کی صنعت سے وابستہ محنت کش خواتین اور دیہات سے آئی ہوئی خواتین نے بڑی تعداد میں شرکت کی۔ ریلی کی قیادت ہوم بیسڈ وومن ورکرز فیڈریشن کی مرکزی جنرل سیکریٹری زہرا خان اور دیگر نے کی۔ ریلی سے خطاب کرتے ہوئے رہنماؤں نے کہا کہ سماج پر مسلط دہشت گردی کے خوف نے پورے سماج کو اپنی گرفت میں لیا ہوا ہے۔ جبر کے اس ماحول کے خلاف آج خواتین سڑکوں پر نکل کر اس امر کا اعلان کرتی ہیں کہ وہ صدیوں کی جدوجہد کے نتیجے میں حاصل شدہ حقوق کو مٹھی بھر دہشت گردوں کے ہاتھوں یرغمال نہیں بننے دیں گی۔ ہوم بیسڈ ورکرز خواتیں اپنے بچوں کے ساتھ 14سے18گھنٹے کام کرنے پر مجبور ہیں جبکہ وہ اپنے گھروں کو ہی فیکٹریوں کے طور پر استعمال کرنے کے باوجود مناسب اجرتوں اور سوشل سیکورٹی، سماجی تحفظ، پنشن وغیرہ سے محروم ہیں۔چوڑی کی صنعت میں استعمال ہونے والے زہریلے کیمیکلز ان میں خطرناک امراض کے پھیلاؤ کا باعث ہیں۔ انہوں نے مطالبہ کیا کہ خواتین کے خلاف تمام امتیازی قوانین ختم کیے جائیں اور انھیں برابر کا شہری تسلیم کیا جائے۔</TEXT>
