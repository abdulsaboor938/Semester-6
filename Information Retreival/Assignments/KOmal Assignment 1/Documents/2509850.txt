<DOCNO>2509850</DOCNO>
<HL>بلوچستان، زندہ دفن کی جانے والی خواتین میں دو لڑکیوں کی لاشیں برآمد</HL>
<AUTHOR>اردو پوائنٹ</AUTHOR>
<DATELINE> Pakistan 2008-09-02 12:47:45+06</DATELINE>
<TEXT>کوئٹہ (اردوپوائنٹ اخبا ر تازہ ترین02ستمبر2008 ) بلوچستان کے شہر نصیرآباد میں سیاہ کاری کے الزام میں’زندہ دفن‘ کی جانے والی دو لڑکیوں کی لاشیں قبرکشائی کے بعد نکال لی گئی ہیں۔ پولیس حکام کے مطابق ان کے جسم پر گولیوں کے نشان ہیں اور انھیں کفن کے بغیر دفنایا گیا۔ ڈپٹی انسپکٹر جنرل پولیس نصیر آباد شبیر احمد شیخ نے غیر ملکی خبر رساں ادارے سے بات کرتے ہوئے کہا کہ قبریں لڑکیوں کے آبائی گاوٴں بابا کوٹ سے دس کلومیٹر دور تھیں۔ () انہوں نے کہا کہ ڈاکٹروں، پولیس اور مجسٹریٹ کی موجودگی میں قبر کشائی کی گئی ہے جہاں سے دو لڑکیوں کی لاشیں ملی ہیں اور ان لاشوں پر گولیوں کے نشان تھے۔ شبیر احمد شیخ نے کہا کہ لڑکیوں کو بغیر کفن کے سادہ کپڑوں میں دفن کیا گیا تھا جس سے ظاہر ہوتا ہے کہ ان لڑکیوں کو سیاہ کاری کے الزام میں قتل کیا گیا ہے کیونکہ اس طرح کے واقعات میں لاش کو کفن میں دفن نہیں کیا جاتا ہے۔ اس بارے میں تحقیقات کی جارہی ہیں۔ابتدائی اطلاعات کے مطابق یہ بات سامنے آئی تھی کہ پانچ خواتین کو زندہ جلا کر دفن کیا گیا تھا جس کے بعد پولیس نے نے بتایا کہ یہ پانچ خواتین نہیں تھیں بلکہ تین خواتین تھیں جنھیں قتل کیا گیا ہے۔</TEXT>
