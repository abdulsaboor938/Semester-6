<DOCNO>2282202</DOCNO>
<HL>توہین آمیز فلم کے خلاف ملک بھر میں مظاہرے،وکلاء کی ہڑتال</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-17 17:09:00+05</DATELINE>
<TEXT>توہین آمیز امریکی فلم کے خلاف دینی و سیاسی جماعتوں، تاجروں اور سول سوسائٹی کی جانب سے ملک بھر میں احتجاج جاری ہے،وکلاء نے آج عدالتی امور کا بائکاٹ کر رکھا ہے،جبکہ میرپورخاص میں شٹرداوٴن ہڑتال ہے۔۔ توہین آمیز امریکی فلم کے خلاف نوشہرہ میں انجمن تاجران اور مختلف دینی جماعتوں کی جانب سے شوبرا چوک پر ٹائر جلاکر احتجاجی مظاہرہ کیا گیا، مظاہرین نے جی ٹی روڈ پر رکاوٹیں کھڑی کرکے ٹریفک کے لئے بلاک کردیا۔ خیرپور میں ڈسٹرکٹ بار کی اپیل پر وکلا نے عدالتی امور کا بائیکاٹ کررکھا ہے،وکلانے کورٹ کمپلیکس میں مظاہرے کے بعد احتجاجی ریلی بھی نکالی اور اس طرح کے واقعات رکوانے کے لئے حکومتی سطح پر کوششیں کرنے کا مطالبہ کیا۔ ملتان، مظفرگڑھ، کبیر والا سمیت پنجاب کے مختلف شہروں میں بھی وکلانے عدالتی امور کا بائیکاٹ کررکھاہے ۔ ادھر گستاخانہ فلم کے خلاف میرپورخاص میں علماایکشن کمیٹی کی اپیل پر ہڑتال کی جارہی ہے،شہر کے تمام کاروباری مراکز اور بازار بند ہیں اور سڑکوں پر ٹریفک بھی معمول سے انتہائی کم ہے۔اس کے علاوہ راولپنڈی میں گستاخانہ فلم کیخلاف سنی تحریک کی اپیل پر سکسھ روڈ پر مظاہرہ کیا گیا۔ رحیم یارخان میں گستاخانہ فلم کے خلاف ڈسٹرکٹ بار کے وکلا نے ہڑتال کی اور سٹی چوک پر مظاہرہ کیا۔ لاہور میں ایوان عدل سے وکلا نے توہین آمیز فلم کیخلاف مال روڈ پر ریلی نکالی جس کی قیادت ڈسٹرکٹ بار کے صدر ذوالفقار چودھری نے کی۔ وکلا نے توہین آمیز فلم کیخلاف نعرے لگائے اور پی ایم جی چوک میں احتجاج کیا۔</TEXT>
