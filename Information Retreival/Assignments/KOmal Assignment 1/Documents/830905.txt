<DOCNO>830905</DOCNO>
<HL>پاکستان بھر میں 12 مجرموں کو پھانسی</HL>
<AUTHOR>Dawn News</AUTHOR>
<DATELINE> Pakistan 2015-03-17 08:10:23+05</DATELINE>
<TEXT>کراچی: پاکستان کے 7 مختلف شہروں کراچی، ملتان، فیصل آباد، جھنگ، گوجرانوالہ، راولپنڈی اور میانوالی کی جیلوں میں پھانسی کے منتظر 12 مجرموں کو پھانسی دے دی گئی جبکہ لواحقین اور مجرم کے عزیزوں کے درمیان ہونے والے صلح نامے کے باعث ملتان کے ایک مجرم کی پھانسی کی سزا کو ملتوی کردیا گیا ہے۔ ڈان نیوز کے مطابق کراچی کی سینٹرل جیل میں سزائے موت کے دو قیدیوں فیصل اور افضل کو آج صبح پھانسی دے دی گئی ہے۔ دونوں مجرموں اور ان کے ایک ساتھی کاشف نے 1998ء میں کورنگی کے علاقے میں ڈکیتی کے دوران عبدالجبار نامی شخص کو قتل کردیا تھا۔ انسداد دہشت گردی کی عدالت نے 1999ء میں ان تینوں مجرموں کو سزائے موت سنائی تھی۔ سزائے موت کے خلاف مجرموں کے ورثہ نے سندھ ہائی کورٹ سے رجوع کیا تھا تاہم سندھ ہائی کورٹ نے انسداد دہشت گردی کی متعلقہ عدالت سے رجوع کرنے کا کہا۔ تاہم ورثہ کے رجوع کرنے پر انسداد دہشت گردی کی عدالت نے مجرموں کی پھانسی کی سزا کو بحال رکھا۔ اس مقدمے کا تیسرا مجرم کاشف 2006ء کراچی سینٹرل جیل میں طبعی موت مرگیا تھا۔ دوسری جانب ملتان کی سینٹرل جیل میں قید مجرم ظفر اقبال کو پھانسی دے دی گئی ہے، مجرم نے 6 سالہ لڑکی کو زیادتی کے بعد قتل کردیا تھا۔ مجرم کو جرم ثابت ہونے پر انسداد دہشت گردی کی خصوصی عدالت نے 1996 میں سزا موت سنائی تھی۔ مجرم کی تمام رحم کی اپیلیں مسترد کردی گئی تھی جس کے بعد آج صبح اس کو تختہ دار پر لٹکا دیا گیا۔ جبکہ ملتان کی سینٹرل جیل ہی قید وقار نذیر نامی قتل کے مجرم کی پھانسی کی سزا کو فریقین کے درمیان صلح نامہ ہونے کے باعث ملتوی کردیا گیا ہے۔ مجرم وقار نے ڈکیتی کے دوران مزاحمت پر ایک شخص کو قتل کردیا تھا جس پر مجرم کو سیشن جج نے سزائے موت سنائی تھی۔ بعد ازاں مجرم کی جانب سے تمام رحم کی اپیلوں کو مسترد کردیا گیا تھا۔ تاہم مقتول کے ورثا نے مجرم کو تختہ دار پر لے جانے سے کچھ دیر قبل معاف کردیا اور موقع پر موجود مجسٹریٹ کو صلح نامہ دکھایا گیا جس پر میجسٹریٹ نے مجرم کی سزا کوملتوی کردیا ہے۔ ادھر فیصل آباد کی سینٹرل جیل میں سزائے موت کے قیدی محمد نواز کو بھی پھانسی دے دی گئی۔ مجرم نے اپنے دو رشتہ داروں منظور اور مقصود کو پانی کی نقاسی کے معاملے پر تلخ کلامی کے بعد قتل کردیا تھا جس پر مجرم کو سیشن عدالت نے 1996ء سزائے موت سنائی تھی۔ مجرم کی رحم کی تمام اپیلیں مسترد کردی گئی تھی جس کے بعد اسے آج تختہ دار پر لٹکا دیا گیا۔ گوجرانوالہ کی سینٹرل جیل میں قید مجرم محمد اقبال کو پھانسی دے دی گئی ہے۔ سنٹرل جیل گوجرانوالہ میں قید محمد اقبال نے 1996 میں شادی کے تنازع پر اپنے چچا کو قتل کردیا تھا۔ جھنگ کی ڈسٹرکٹ جیل کے ذرائع کا کہنا ہے کہ سزائے موت کے 3 قیدیوں کو پھانسی دے دی گئی ہے اور تینوں مجرموں کو قتل کے مختلف واقعات میں سزا موت سنائی گئی تھی۔ تینوں مجرموں مبشر عباس، محمد شریف اور ریاض کو سخت سیکیورٹی میں پھانسی دی گئی۔ ریاض نے 1995 میں ایک رشتے دار کو خاندانی تنازعے پرقتل کیا تھا جب کہ مبشر عباس اور محمد شریف نے 2012ء میں ایک ٹیکسی ڈرائیور کو ڈکیتی کے دوران قتل کردیا تھا۔ تینوں مجرموں کی رحم کی تمام اپیلیں مسترد ہو گئی تھیں جس کے بعد انھیں آج تختہ دار پر لٹکا دیا گیا۔ راولپنڈی کی اڈیالہ جیل میں قید دو مجرموں ملک محمد ندیم زمان اور محمد جاوید کو پھانسی دے دی گئی ہے دونوں مجرموں کو قتل کے دو مختلف مقدمات میں پھانسی کی سزائیں سنائی گئی تھیں۔ محمد جاوید نے مئی 1997 میں اپنی کزن کو قتل کردیا تھا جبکہ ندیم زمان نے 1998ء میں اپنے والد، دو بہنوں اور ایک بھتیجے کو قتل کردیا تھا۔ میانوالی جیل میں بھی پھانسی کے دو ملزمان کی سزائے موت پر عملدرآمد کیا گیا۔ رب نواز اور ظفر اقبال کو میانوالی جیل میں پیر کی صبح پھانسی پر چڑھایا گیا۔ واضح رہے کہ 16 دسمبر2014 کو پشاور میں آرمی پبلک اسکول پر حملے کے بعد سے پھانسی پر غیر اعلانیہ عائد پابندی ختم کر دی گئی تھی۔ 19 دسمبر 2014 کو دو افراد کو پھانسی دی گئی تھی اب تک 39 افراد کو پھانسی دی جا چکی ہے۔ اس سے قبل پاکستان پیپلز پارٹی کی حکومت نے ملک میں پھانسی کی سزا پر عمل درآمد روک دیا تھا اور 2008 سے 2013 کے دوران صرف دو افراد کو پھانسی دی گئی تھی اور ان دونوں کو فوجی عدالت سے پھانسی کی سزا ہوئی تھی۔ حکومت کی جانب سے فراہم کردہ اعدادوشمار کے مطابق پنجاب میں 6 ہزار 424، سندھ میں 355، خیبر پختونخوا میں 183، بلوچستان میں 79 اور گلگت بلتستان میں 15 سزائے موت کےقیدی موجود ہیں۔ تاہم آزاد اداروں کے اعدادوشمار حکومتی اعدادوشمار سے مختلف ہیں جہاں ایمنسٹی انٹرنیشنل کے مطابق پاکستان میں 8 ہزار سے زائد افراد سزائے موت کے منتظر ہیں۔</TEXT>
