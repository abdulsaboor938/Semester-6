<DOCNO>2250617</DOCNO>
<HL>گستاخانہ فلم کیخلاف :اسلام آباد میدان جنگ بنا رہا / فوج طلب کرنا پڑی / آج سرکاری طور پر یوم عشقِ رسول منایا جائیگا</HL>
<AUTHOR>نوائے وقت</AUTHOR>
<DATELINE> Pakistan 2012-09-21 08:43:33+05</DATELINE>
<TEXT>اسلام آباد (وقائع نگار خصوصی/ اپنے سٹاف رپورٹر سے) گستاخانہ امریکی فلم کیخلاف آج سرکاری طور پر یوم عشقِ رسول منایا جائیگا، ملک بھر میں عام تعطیل ہوگی۔ آج ملک بھر میں ناموسِ رسالت کے تحفظ کیلئے ریلیاں نکالی جائینگی۔ اسلام آباد میدان جنگ بنا رہا ، جھڑپوں میں 60 افراد زخمی ہو گئے، فوج طلب کرنا پڑی ۔ راولپنڈی اور اسلام آباد سے احتجاجی ریلیاں ڈپلومیٹک انکلیوز کی جانب مارچ کریں گی جبکہ اسلام آباد انتظامیہ نے احتجاجی ریلیوں کو ڈپلومیٹک انکلیو کی جانب بڑھنے سے روکنے کیلئے ریڈزون کی طرف جانیوالے تمام راستوں کو کنٹینرز کھڑے کرکے بند کردیا گیا ہے۔ جناح کنونشن سنٹر میں وزیراعظم کی زیرصدارت اسلام آباد میں قومی عشقِ رسول کانفرنس منعقد ہوگی، جس میں وزیراعظم نے تمام مذہبی اور سیاسی جماعتوں کے قائدین کو بھی شرکت کی دعوت ہے۔ وزارت داخلہ نے ملک بھر میں سکیورٹی کے خصوصی انتظامات کی ہدایات جاری کی ہیں اور پولیس اور انتظامیہ کو چوکنا رہنے کا حکم جاری کیا ہے۔ وفاقی دارالحکومت اسلام آباد میں رینجرز اور ایف سی کی مزید نفری طلب کرلی گئی ہے۔ وفاقی کابینہ نے امریکی فلم کیخلاف پوری قوم سے یوم عشقِ رسول کے موقع پر پرامن رہنے کی اپیل کی ہے۔ چاروں صوبائی دارالحکومتوں کے علاوہ آزاد کشمیر کے دارالحکومت مظفر آباد اور گلگت میں بھی عشقِ رسول کانفرنسیں منعقد ہونگیں۔ یوم عشقِ رسول کے موقع پر ملک بھر میں ہونیوالے مظاہروں، ریلیوں اور احتجاج کے دوران کسی ناخوشگوار واقعہ کو روکنے کیلئے ملک بھر میں خصوصی حفاظتی انتظامات کئے گئے ہیں۔ وزارت داخلہ میں امن و امان کی صورتحال کو مانیٹر کرنے کیلئے خصوصی سیل قائم کردیا گیا ہے۔ وزیر داخلہ رحمن ملک کی زیرصدارت اعلیٰ سطح کا اجلاس منعقد ہوا جس میں وفاقی کابینہ کے جمعة المبارک کو یوم عشقِ رسول کے طور پر منانے کے فیصلہ کی روشنی میں ملک بھر میں سکیورٹی انتظامات بہتر بنانے کیلئے اہم فیصلے کئے گئے ہیں۔ وزیر داخلہ نے تمام ہوم سیکرٹریز اور آئی جیز کو ہدایت کی کہ جمعة المبارک کو یوم عشقِ رسول کے موقع پر ملک بھر میں سکیورٹی کے خصوصی انتظامات کئے جائیں اور اس بات کا خاص خیال رکھا جائے کہ ملک بھر میں تمام احتجاجی جلوس پرامن رہیں۔ انہوں نے کہا کہ حکومت کسی کو بھی قانون ہاتھ میں لینے، سرکاری اور غیرسرکاری املاک کو نقصان پہنچانے کی اجازت نہیں دیگی۔ حکومت پرامن احتجاجی مظاہروں کو مکمل تحفظ فراہم کریگی۔ انہوں نے علماءاور مشائخ، سول سوسائٹی، تاجروں اور بزنس کمیونٹی اور تمام شعبوں سے تعلق رکھنے والے افراد سے اپیل کی کہ جمعة المبارک کو ملک بھر میں یوم عشقِ رسول کے موقع پر پرامن رہیں کیونکہ تخریب کاری اور تشدد پاکستان کے مفاد میں نہیں۔ وزیر داخلہ نے تمام ہسپتالوں کو الرٹ رہنے کا حکم دیا کیونکہ دہشت گرد عناصر پرامن احتجاجی جلوسوں کو نشانہ بنا سکتے ہیں۔ گستاخانہ فلم کیخلاف یوم عشقِ رسول پر ملک بھر میں احتجاجاً پٹرول پمپ اور سی این جی سٹیشنز بند رہیں گے۔ ٹرانسپورٹ اتحاد نے بھی آج ہڑتال کا اعلان کیا ہے۔ لاہور کی تاجر تنظیمیں گستاخانہ فلم کیخلاف ملک گیر شٹرڈاﺅن ہڑتال کرینگی اور پرامن احتجاجی ریلیاں نکالیں گی۔ گستاخانہ فلم کے خلاف شمع رسالت کے پروانے اسلام آباد میں سراپا احتجاج بن کر تمام رکاوٹیں توڑتے ہوئے امریکی سفارتخانے کے گھیراﺅ اور احتجاج کیلئے ریڈ زون میں ڈپلومیٹک انکلیو کے دروازے تک پہنچ گئے۔ ڈپلومیٹک انکلیو جانے والے تمام راستے اور سڑکیں پولیس نے کنٹینرز اور دیگر رکاوٹیں رکھ کر بند کردئیے تھے۔ مختلف یونیورسٹیوں، کالجوں کے طلبہ، تاجر، دینی مدارس کے طلبہ، مذہبی و سیاسی جماعتوں کے اکابرین اور کارکن بہت بڑی تعداد میں کلمہ طیبہ کا ورد کرتے ہوئے گستاخانہ فلم بنانے والے گستاخ رسول کو پھانسی دے کر کیفر کردار تک پہنچانے کا مطالبہ لے کر راولپنڈی، اسلام آباد اور مضافاتی علاقوں سے ڈپلومیٹک انکلیو اور ریڈ زون کے اطراف اسلام آباد پہنچ گئے جہاں وفاقی پولیس نے مظاہرین کو امریکی سفارتخانے اور ڈپلومیٹک انکلیو کی جانب سے روکنے کیلئے ان پر آنسو گیس کے گولے برسا دئیے مظاہرین پر ربڑ کی گولیاں بھی چلائی گئیں، لیکن مظاہرین پولیس پر جوابی پتھراﺅ کرتے ہوئے سرینا ہوٹل چوک تک پہنچ گئے۔ پولیس کی مدد کیلئے رینجرز بھی طلب کر لئے گئے سرینا ہوٹل چوک، ڈھوکڑی چوک اور ایمبیسی روڈ چوک مشتعل مظاہرین اور پولیس کے درمیان میدان جنگ کا نقشہ پیش کرتے رہے طلبہ اور مظاہرین نے ڈپلومیٹک انکلیو جانے والے راستے پر کھڑے کئے گئے کنٹینرز ہٹانے کیلئے زبردست کوششیں کیں جن پر پولیس کے آنسو گیس کے گولے گرتے رہے احتجاجی نوجوان فیڈرل لاجز میں بھی داخل ہو گئے یہاں بھی پولیس ان کا پیچھا کرتی رہی سینکڑوں مظاہرین پولیس نے حراست میں بھی لے لئے جنہیں مختلف تھانوں میں منتقل کردیا گیا مظاہرین کے پتھراﺅ سے کئی پولیس افسر اور مظاہرین اور پولیس کے لاٹھی چارج، آنسو گیس اور ربڑ کی گولیوں کی زد میں آنے سے بڑی تعداد میں مظاہرین زخمی ہو گئے، ڈپلومیٹک انکلیو کی حفاظت کیلئے ضلعی نتظامیہ کی درخواست پر وزارت داخلہ نے فوج کو مدد کیلئے طلب کر لیا۔ تاجروں، علمائے کرام، سیاسی، سماجی اور مذہبی جماعتوں کے کارکن بہت مشتعل رہے تعلیمی اداروں کے نوجوان طلبہ نے گستاخانہ فلم کے خلاف شدید ترین نعرہ بازی کی، پولیس نے مظاہرین کی پکڑ دھکڑ کی، لیکن مظاہرین ایسا کرنے پر پولیس پر پل پڑتے اور گرفتار شدگان کو چھڑا لے جانے میں کامیاب بھی ہوئے راولپنڈی میں کمیٹی چوک اور چاندنی چوک فلائی اوور پر بڑی تعداد میں جلوس جمع ہوئے۔ پولیس مظاہرین پر سائے کی طرح منڈلاتی رہی جس کی وجہ سے پولیس اور مظاہرین میں مسلسل تصادم ہوتا رہا ، مظاہرین نے پولیس کو بھی دعوت دی کہ وہ اس احتجاج میں ان کے ہمنوا بن جائیں۔ ڈپلومیٹک انکلیو میں مظاہرین نے پولیس کی چیک پوسٹ بھی جلا دی جبکہ سرینا ہوٹل چوک کے گرین ایریا میں لگے آہنی جنگلے اور پودے اکھاڑ پھینکے ڈھوکڑی چوک میں ٹریفک پولیس کا کیبن بھی مظاہرین نے جلا دیا مظاہرین نے کئی جگہوں پر پولیس کی لاٹھیاں اور ہیلمٹ چھین لئے اس احتجاج کے دوران بھارہ کہو روڈ پر مری اور آزاد کشمیر جانے والی ٹریفک کی لمبی لائنیں لگ گئیں اسلام آباد ایکسپریس وے، ڈبل روڈ، آئی جے پرنسپل روڈ، ائر پورٹ روڈ پر بھی ٹریفک جام رہی۔ مظاہرین نے امریکی پرچم نذرآتش کئے۔ صدر اوباما کے پتلے جلائے امریکی سفیر کو ملک بدر کرنے کا مطالبہ کیا۔ اسلام آباد کے ریڈ زون اور ڈپلومیٹک انکلیو کی سکیورٹی کیلئے فوج کو طلب کر لیا گیا، گستاخانہ فلم کے خلاف احتجاج کے دوران طلبا کے پتھراﺅ اور جھڑپوں میں ایس ایچ او اور 40 پولیس اہلکاروں سمیت 60 افراد زخمی ہو گئے۔ مشتعل مظاہرین نے سرینا چوک پر کھڑے کنٹینر ہٹا دئیے۔ پولیس نے لاٹھی چارج اورآنسو گیس شیلنگ سے مظاہرین کومنتشر کرنے کی کوشش کی آنسو گیس کے شیل واپس پھینکنے سے پولیس اہلکاربھی زخمی ہوئے۔ مظاہرین اور پولیس کے درمیان جھڑپوں کی وجہ سے شاہراہ دستور کو بلاک کردیا گیا۔ طلبا نے پولیس موبائل کے شیشے توڑ دئیے۔ مظاہرین کے پتھراﺅ سے کئی گاڑیوں کو نقصان پہنچا۔ شاہراہ دستور پر 2 کنٹینر نذر آتش کر دئیے گئے۔ 3 ہیلی کاپٹر فضائی نگرانی کرتے رہے۔ رحمن ملک نے بھی فضائی نگرانی کی۔ مظاہرین نے پولیس کی 3 موٹر سائیکلوں کو آگا لگا دی۔ احتجاجی مظاہروں کا ہیلی کاپٹر سے جائزہ لیا جاتا رہا ۔ مظاہرین کو روکنے کیلئے ڈپلومیٹک انکلیو جانے پولیس نے مظاہرین کو منتشر کرنے کیلئے ہوائی فائرنگ کی۔ ڈی چوک میں مختلف مذہبی جماعتوں نے پرامن احتجاج کیا۔ پولی کلینک انتظامیہ کا کہنا ہے کہ ہسپتال سمیت 4 پولیس اہلکاروں سمیت 36 زخمی لائے گئے۔ مظاہرین نے ڈی ایس پی آفس، پولیس اور رینجرز کے بنکر کو آگ لگا دی۔ خیابان سروردی روڈ پر نجی ہوٹل کے سامنے پولیس نے مظاہرین پر شدید شیلنگ کی۔ مظاہرین نے 4 پولیس چوکیوں اور درختوں کو آگ لگا دی۔ پولیس کی مدد کیلئے ایف سی کی بھاری نفری پہنچ گئی۔ احتجاج کرنے والے طلبا ریڈ زون اور ڈپلومیٹک انکلیو سے پیچھے ہٹ گئے۔ اسلام آباد پولیس ترجمان کے مطابق مظاہرین کی تعداد 25 ہزارتھی، زخمیوں میں 40 پولیس اہلکار شامل ہیں۔ ایران میں امریکہ اور اسرائیل کے جھنڈے نذر آتش کئے گئے۔ لیبیا نے امریکی سفیر کے مارے جانے پر معافی مانگی ہے۔ مصرکے مفتی اعظم نے سنگاپور سے گوگل سے گستاخانہ فلم تک سرائی بند کرنے کا مطالبہ کیا ہے۔ آسٹریلیا کے وزیراعظم نے مظاہروں کو انتہا پسندی قرار دیا ہے۔ امریکہ آج انڈونیشیا میں مشن بند کر دے گا۔ پیرس میں پولیس نے فلم کیخلاف مظاہرے کی اجازت دینے سے انکار کردیا۔ اطالوی وزیراعظم نے کہا ہے کہ نفرت پھیلانے والی سائٹس بند کرنا آئینی اقدام ہے۔ امریکہ نے گستاخانہ فلم کے حوالے سے الجزائر کے اخبار سے ردعمل معلوم کیا ہے۔ وائٹ ہاﺅس کے ترجمان جے کارنی کے مطابق امریکہ اس بارے میں دیکھ رہا ہے کہ آیا لیبیا میں امریکی سفارتخانہ پر حملے میں القاعدہ تو ملوث نہیں، نائیجریا میں ہزاروں افراد نے فلم کے خلاف احتجاجی مظاہرہ کیا ہے۔ لاہور + فیصل آباد + اسلام آباد (خصوصی نامہ نگار + سپیشل رپورٹر + کامرس رپورٹر + خبر نگار + نمائندگان) گستاخانہ امریکی فلم کے خلاف صوبائی دارالحکومت سمیت ملک بھر میں گذشتہ روز بھی احتجاجی مظاہروں کا سلسلہ جاری رہا اور احتجاجی ریلیاں نکالی گئیں۔ مظاہرین نے مظاہروں کے دوران امریکی پرچم اور صدر اوباما کے پتلے نذر آتش کئے اور امریکی سفیر کو ملک بدر کر کے سفارتی تعلقات کو ختم کرنے کا مطالبہ کیا، کئی شہروں میں شٹر ڈا¶ن ہڑتال بھی جاری رہی جبکہ یوم عشق رسول کے موقع پر آج عام تعطیل ہو گی۔ وزارت داخلہ نے نوٹیفکیشن جاری کر دیا ہے جبکہ بنک، پٹرول پمپ، سی این جی سٹیشن اور فیکٹریاں بھی بند رہیں گی۔ تاجر تنظیمیں آج شٹر ڈا¶ن ہڑتال کریں گی، لاہور میں تحریک منہاج القرآن کے زیر اہتمام بڑی ریلی نکالی گئی جس میں ہزاروں افراد نے شرکت کی۔ ڈاکٹر طاہر القادری نے ٹیلی فونک خطاب کرتے ہوئے کہا کہ مسلمانوں کے جذبات کا قتل کرنے والے دہشت گرد انسانیت کے بدترین مجرم ہیں، آل پاکستان کلرکس ایسوسی ایشن کے زیر اہتمام بھی مظاہرہ کیا گیا اور پریس کلب سے احتجاج ریلی نکالی گئی۔ لاہور میں گستاخانہ فلم کے خلاف ٹریفک وارڈن بھی احتجاج میں شامل ہو گئے اور بازو¶ں پر سیاہ پٹیاں باندھ کر ڈیوٹی انجام دیتے رہے جبکہ پرتشدد واقعات سے نمٹنے کے لئے لاہور امریکی قونصلیٹ کے گرد کنٹینر لگا کر راستے بند کر دئیے گئے جس کی وجہ سے لوگوں کو ملحقہ سڑکوں سے آمد و رفت میں شدید مشکلات کا سامنا کرنا پڑا جبکہ آج بڑے شہروں میں ٹرانسپورٹر اپنی گاڑیاں سڑکوں پر نہیں لائیں گے اور ٹرانسپورٹ بند رہے گی۔ فیصل آباد کے شہری گذشتہ روز سراپا احتجاج رہے اور مختلف علاقوں سے ریلیاں نکالی گئیں جس میں سب سے بڑی ریلی سمندری روڈ علامہ اقبال کالونی سے نکالی گئی۔ شرکا نے امریکہ کے خلاف شدید نعرے بازی کی، امریکی پرچم جلائے اور اوباما کا پتلہ بھی جلایا۔ کوئٹہ، راولپنڈی، پشاور، شیخوپورہ، قصور، حافظ آباد ، کامونکے، قلعہ دیدار سنگھ، پنڈی بھٹیاں، بھوئے اصل، کنگن پور، شرقپور شریف، پتوکی، مصطفی آباد ، للیانی، سرگودھا، سیالکوٹ، ٹوبہ ٹیک سنگھ اور دیگر شہروں میں بھی احتجاجی مظاہرے کئے گئے۔ گھرکی ٹرسٹ ٹیچنگ ہسپتال کے زیر اہتمام بھی ریلی نکالی گئی جس میں ہسپتال کی انتظامیہ، پروفیسرز، ایسوسی ایٹ پروفیسرز، ڈاکٹرز، نرسنگ سٹاف اور پیرا میڈیکل سٹاف نے بھرپور شرکت کی۔ ریلی ہسپتال سے مختلف راستوں سے ہوتی کھیرا پل بی آر بی نہر پر اختتام پذیر ہوئی۔ مظاہرین نے غلامی رسول پر جان بھی قربان ہے، ملعون پادری کو سزا دی جائے کے نعرے لگائے جبکہ تاجر رہنما¶ں اشرف بھٹی، خالد پرویز، عبدالمنان، نعیم میر، وقار اے میاں، نعیم بادشاہ، اعجاز بٹ، وقار احمد، عرفان اقبال شیخ، نذیر احمد چوہان، راجہ حامد ریاض، وقار حسین، میاں زاہد جاوید، بابر محمود نے کہا ہے کہ ناموس رسالت کے لئے اگر جانوں کا نذرانہ بھی دینا پڑا تو اس سے بھی گریز نہیں کریں گے۔ ہمارا حکمرانوں سے مطالبہ ہے کہ اسلامی ممالک کی تنظیم کا اجلاس بلا کر امریکہ کو ملعون پادری اور فلم ڈائریکٹر کے خلاف کارروائی کرنے کے لئے کہا جائے۔ بدین شہر میں شہریوں نے اپنا کاروبار مکمل بند رکھا۔ طلبا نے احتجاجی ریلی بھی نکالی۔ خیبر ایجنسی کے جمرود بازار میں سکول اور کالجز کے طلبا نے ریلیاں نکالیں۔ بلوچستان کے ضلع نوشکی میں توہین آمیز فلم کے خلاف جمعیت علمائے اسلام کے زیر اہتمام احتجاجی ریلی نکالی گئی۔ لاہور میں امریکن قونصلیٹ کی سکیورٹی کے لئے رات گئے رینجرز تعینات کر دی گئی ہے۔ نمائندگان کے مطابق مسلم لیگ (ن) کے زیر اہتمام غلہ منڈی تا سٹی چوک احتجاجی ریلی نکالی گئی جس سے حامد رضا چشتی، رانا محمد صدیق اور دیگر نے خطاب کیا۔ قصور میں ایپکا کے زیر اہتمام گستاخانہ فلم کے خلاف احتجاجی جلوس نکالا گیا اور امریکی فلم کی تمام کاپیاں نذر آتش کرنے کا مطالبہ کیا گیا۔ شیخوپورہ میں گستاخانہ فلم کے خلاف احتجاجی مظاہروں اور ریلیوں کا سلسلہ جاری ہے۔ گذشتہ روز 12 مقامات پر احتجاجی جلوس نکالے گئے۔ سب سے بڑا احتجاجی جلوس ایسوسی ایشن آف پرائیویٹ کالجز کی طرف سے نکالا گیا جس میں ہزاروں طالب علموں نے شرکت کی۔ حافظ آباد چوک گرجا گھر سے فوارہ چوک تک احتجاجی ریلی نکالی گئی ا ور امریکہ کے خلاف سخت نعرہ بازی کی گئی۔ حافظ آباد میں ایپکا کی کال پر کلرکوں نے تمام سرکاری دفاتر میں مکمل ہڑتال کرتے ہوئے احتجاجی ریلی نکالی اور فوارہ چوک میں مظاہرہ کیا۔ شرکا نے مطالبہ کیا کہ حکومت فوری طور پر امریکہ سے تمام سفارتی تعلقات ختم کرے۔ جلالپور بھٹیاں میں جگہ جگہ احتجاج ہوتے رہے۔ نواحی گا¶ں کسیسے میں ایک ریلی کا اہتمام کیا گیا۔ کنگن پور میں طلبا نے پرامن احتجاجی ریلی نکالی، طلبا نے کتبے اور بینر اٹھا رکھے تھے۔ شرقپور کے گورنمنٹ پائلٹ سکول کے ہزاروں طلبا نے پرامن احتجاجی ریلی نکالی۔ مظاہرین نے امریکہ کے خلاف شدید نعرہ بازی کی۔ کوٹ رادھاکشن میں سینکڑوں افراد نے احتاجی ریلی نکالی۔ مصطفی آباد للیانی میں پاکستان سنی تحریک اور انجمن تاجران نے آج شٹر ڈا¶ن کا اعلان کیا ہے۔ قلعہ دیدار سنگھ میں مکمل شٹر ڈا¶ن ہڑتال کی گئی جبکہ ریلی میں سیاسی، مذہبی اور تاجر تنظیموں نے شرکت کی۔ پتوکی میں کلرکوں نے احتجاجی ریلی نکالی اور گستاخ رسول کو سرعام پھانسی کا مطالبہ کیا۔ لاہور میں تحریک منہاج القرآن کے زیر اہتمام عظمت مصطفی ریلی نکالی گئی۔ شیرخوار بچوں کے ساتھ ہزاروں خواتین بھی ریلی میں شریک تھیں۔ شرکا نے توہین آمیز فلم کے خلاف کتبے اٹھا رکھے تھے۔ علامہ طاہر القادری نے ٹیلی فونک خطاب کرتے ہوئے کہا کہ ریلی میں شریک لاہور کے لاکھوں پرامن غیور عوام نے پوری دنیا کو یہ پیغام دیا کہ آقا کی ناموس پر حملہ کرنے والے عالمی مجرم ہیں اور ہم اس وقت تک سراپا احتجاج رہیں گے جب تک آزادی اظہار کے پردے میں اس مذموم ترین رویے کے اظہار کا ہمیشہ کے لئے راستہ بند نہیں ہو جاتا۔ بین الاقوامی قوانین میں تبدیلی کی ضرورت ہے۔ علاوہ ازیں آل پاکستان کلرکس ایسوسی ایشن لاہور ڈویژن کے زیر اہتمام پریس کلب سے احتجاجی ریلی نکالی گئی جس میں ہزاروں کی تعداد میں سرکاری ملازمین نے شرکت کی۔ وزارت داخلہ نے آج (جمعہ) کو ملک بھر میں یوم عشق رسول کے سلسلے میں عام تعطیل کا نوٹیفکیشن جاری کر دیا ہے۔ حکومت پنجاب نے 21 ستمبر یوم عشق رسول کے موقع پر پنجاب بھر میں چھٹی کا نوٹیفکیشن جاری کر دیا ہے۔ پورے صوبے میں تمام سرکاری دفاتر، سکولز، کالجز اور دیگر تمام ادارے بند رہیں گے، تمام مارکیٹیں بھی بند رہیں گی۔ وزیر اعلیٰ بلوچستان نواب اسلم رئیسانی نے یوم عشق رسول کے موقع پر آج جمعہ کو صوبہ بھر میں عام تعطیل کا اعلان کیا ہے۔ سٹیٹ بنک آف پاکستان اور ایس بی پی بینکنگ سروسز کارپوریشن کے تمام دفاتر سمیت تمام بینکس بھی آج بند رہیں گے۔ آل پاکستان سی این جی ایسوسی ایشن نے بھی آج ہڑتال کا اعلان کرتے ہوئے جمعہ کو ملک بھر میں سی این جی سٹیشن صبح سے شام تک بند رکھنے کا اعلان کیا ہے۔ لاہور میں بھی سی این جی سٹیشن اور پٹرول پمپ بند رہیں گے۔ کوئٹہ میں 17 مقامات پر احتجاجی مظاہرے کئے گئے جبکہ مظاہرین نے ایک سینما کو بھی آگ لگانے کی کوشش کی۔ تحریک انصاف کے سربراہ عمران خان آج آبپارہ اسلام آباد میں مظاہرے کی قیادت کریں گے۔ پشاور سے بیورو رپورٹ کے مطابق صوبہ خیبر پی کے اور قبائلی علاقوں میں جماعت اسلامی اور اسلامی جمعیت طلبہ کے زیر اہتمام زبردست احاجاجی مظاہرے کئے گئے، اسلامی جمعیت طلبہ کے زیر اہتمام پشاور یونیورسٹی میں ہزاروں طلبا نے اسلام مخالف فلم کے خلاف احتجاجی مارچ کیا اور امریکی پادری ٹیری جونز کا پتلا اور امریکی پرچم نذر آتش کر دیا۔ پاکستان پیپلز پارٹی (شیرپا¶) حیات آباد اور یوتھ ونگ ضلع پشاور نے توہین آمیز فلم کے خلاف احتجاجی مظاہرہ کیا۔ عوامی نیشنل پارٹی سٹی ڈسٹرکٹ پشاور کے زیر اہتمام پرامن ریلی نکالی گئی جبکہ خیبر پی کے ٹرانسپورٹ اونر فیڈریشن نے آج صوبہ بھر میں پہیہ جام ہڑتال کرنے کا اعلان کیا ہے۔ دفاع پاکستان کونسل، تحریک حرمت رسول ، جماعة الدعوة اور دیگر جماعتوںکی اپیل پر آج توہین آمیز امریکی فلم کے خلاف پورے ملک میں یوم احتجاج منایا جائے گا۔ پانچوں صوبوں و آزاد کشمیر کے ہر چھوٹے بڑے شہر میں احتجاجی مظاہرے کئے جائیں گے، ریلیاں نکالی جائیں گی اور حرمت رسول مارچ کئے جائیں گے جن میں لاکھوں محبان رسول شرکت کریں گے۔ لاہور میں سب سے بڑا مظاہرہ چوبرجی چوک میں ہو گا۔ گذشتہ روز بھی کئی شہروں میں احتجاجی مظاہرے کئے گئے۔ راولپنڈی میں وکلا نے کچہری چوک سے پریس کلب تک احتجاجی ریلی نکالی اور ملعون پادری کو پھانسی کا مطالبہ کیا۔ اپنے نمائندے سے کے مطابق آل پاکستان ٹرانسپورٹ اونرز فیڈریشن کے مرکزی صدر اعظم نیازی نے نوائے وقت کو بتایا کہ یوم عشق رسول کے موقع پر ملک بھر میں انٹرسٹی ٹرانسپورٹ بند رہے گی جبکہ صوبائی دارالحکومت سمیت پنجاب بھر میں اربن ٹرانسپورٹ کی بھی مکمل ہڑتال ہو گی جبکہ کراچی میں ٹرانسپورٹرز نے احتجاج کرتے ہوئے آج بسیں، منی بسیں اور کوچز بند کرنے کا فیصلہ کیا ہے۔</TEXT>
