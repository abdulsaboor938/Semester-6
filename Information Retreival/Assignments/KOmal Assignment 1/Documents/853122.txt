<DOCNO>853122</DOCNO>
<HL>’ہم انسان سے جانور بن رہے ہیں‘</HL>
<AUTHOR>Dawn News</AUTHOR>
<DATELINE> Pakistan 2017-01-05 18:02:18+05</DATELINE>
<TEXT>بنگلور میں سال نو کے موقع پر نوجوان لڑکیوں اور خواتین کو جنسی طور پر ہراساں کیے جانے والے واقعات کے بعد بولی وڈ اداکار اکشے کمار نے اپنے فیس بک اکاونٹ پر ایک ویڈیو ریلیز کی، جس میں انہوں نے اس واقع کی شدید الفاظ میں مذمت کی ہے۔ اکشے کمار نے ویڈیو شیئر کرنے کے ساتھ لکھا کہ 'بنگلور میں ہوئے واقع سے مجھے ایسا محسوس ہورہا ہے جیسے ہم پیچھے جارہے ہیں، انسان سے جانور بن رہے ہیں، بلکہ حیوان، کیوں کہ جانور بھی ہم سے بہتر ہیں، یہ شرمناک واقعہ ہے'۔ اکشے کا ویڈیو میں کہنا تھا کہ 'آج اپنے انسان ہونے پر شرم آرہی ہے، میں ایک بیٹی کا باپ ہوں، جو سماج اپنی عورتوں کو عزت نہیں دے سکتا اسے انسانی معاشرہ کہنے کا حق نہیں ہے، اس سے زیادہ شرمناک بات یہ ہے کہ کچھ لوگ راہ چلتے لڑکیوں کو ہراساں کیے جانے کی بھی جواز دیتے ہیں، لڑکی نے چھوٹے کپڑے پہنے کیوں؟ یا وہ باہر گئی کیوں، شرم کرو یار'۔ مزید پڑھیں: بھارت: چھیڑخانی سے روکنے پرخاندان کے سامنے خاتون پر حملہ انہوں نے مزید کہا کہ 'چھوٹے لڑکی کے کپڑے نہیں آپ کی سوچ ہے، یہ بدتمیزی کرنے والے لوگ ہم سب کے بیچ میں سے ہی ہیں، ابھی بھی وقت ہے سدھر جاو کیوں کہ جس دن لڑکیوں نے جواب دیا عقل ٹھکانے آجائے گی'۔ واضح رہے کہ بنگلور میں سال نو کے جشن کے موقع پر خواتین کو نشے میں دھت افراد کی جانب سے ہراساں کیے جانے کے متعدد واقعات سامنے آئے تھے۔ کرناٹک کے وزیر داخلہ جی پرمیشور نے بیان میں کہا تھا کہ 'ہمارے معاشرے نوجوان مغربی تہذیب اپنا رہے ہیں، ہمارے نوجوانوں کی نہ صرف سوچ مغربی ہے بلکہ ان کا لباس بھی مغربی ہے لہٰذا ایسے واقعات ہوتے رہتے ہیں'۔ یہ بھی پڑھیں: 'خواتین پر حملے کی وجہ مغربی لباس' اس بیان کے بعد وزیر داخلہ جی پرمیشور کو شدید تنقید کا نشانہ بھی بنایا گیا۔ اس ہی حوالے سے اکشے کمار نے تمام لڑکیوں کو بھی مخاطب کرتے ہوئے کہا کہ' آپ کسی بھی حال میں خود کو لڑکوں سے کم نہ سمجھے، آپ کو ڈرنا نہیں ہے، اپنا بچاؤ کرنا سیکھو، اور اگلی بار کوئی آپ کو کپڑوں پر مشورہ دینے کی کوشش کرے تو اسے کہیں کہ وہ اپنے کام سے مطلب رکھے'۔</TEXT>
