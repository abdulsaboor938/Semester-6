ویتنام کے صدر ٹران ڈائی کوآنگ انتقال کرگئے
ہنوئی: ویتنام کے صدر ٹران ڈائی کوآنگ 61 برس کی عمر میں طویل علالت کے بعد انتقال کرگئے۔ غیرملکی خبررساں ادارے کے مطابق ویتنام کے صدر ٹران ڈائی کوآنگ طویل علالت کے بعد 61 برس کی عمر میں انتقال کرگئے، ان کا انتقال ہنوئی کے ایک فوجی اسپتال میں ہوا جہاں وہ زیر علاج تھے۔ ٹران ڈائی کوآنگ نے اپریل 2016 میں ویتنام کے صدر کی حیثیت سے ذمہ داریاں سنبھالی تھیں، اس سے قبل وہ پبلک سیکیورٹی منسٹر کے طور پر بھی ذمہ داریاں انجام دے چکے تھے۔ رپورٹ کے مطابق ٹران ڈائی کوآنگ موذی مرض میں مبتلا تھے، وہ علاج کے غرض سے چھ بار جاپان بھی گئے تاہم مرض سے چھٹکارا نہ پاسکے۔ ٹران ڈائی کوآنگ کی صدارت کے دور میں امریکی صدر ڈونلڈ ترمپ نے گزشتہ سال نومبر میں ویتنام کا دورہ کیا تھا اور دونوں ملکوں کے درمیان باہمی امور پر تبادلہ خیال کیا گیا تھا۔ امکان ظاہر کیا جارہا ہے کہ صدر کے انتقال کے بعد ویتنام قومی اسمبلی کی جانب سے صدارتی الیکشن کا انعقاد آئندہ ماہ کیا جائے گا، جبکہ ٹران ڈائی کوآنگ کی آخری رسومات کے حوالے سے فی الحال کوئی تاریخ نہیں بتائی گئی ہے۔ comments
