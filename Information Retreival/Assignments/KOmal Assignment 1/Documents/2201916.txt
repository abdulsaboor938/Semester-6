<DOCNO>2201916</DOCNO>
<HL>کوئٹہ:دھرنا ختم‘ مجلس وحدت المسلمین کا اعلان‘ بعض شرکا کا اختلاف</HL>
<AUTHOR>نوائے وقت</AUTHOR>
<DATELINE> Pakistan 2013-02-20 06:01:06+05</DATELINE>
<TEXT>کوئٹہ + اسلام آباد+ کراچی (نوائے وقت رپورٹ+ نمائندہ خصوصی+ ایجنسیاں) سانحہ ہزارہ ٹاﺅن میں جاں بحق ہونے والے لواحقین اور مجلس وحدت المسلمین نے دھرنا ختم کرنے کا اعلان کر دیا جبکہ بعض شرکاءکی طرف سے اختلاف کیا گیا۔ مجلس وحدت المسلمین کے سیکرٹری جنرل علامہ امین شہیدی نے کہا ہے کہ دھرنا ختم کرنے کے اعلان کے بعد بعض نوجوانوں نے اعتراض کیا جس یے یہ تاثر پھیل گیا کہ بعض کے اہل خانہ نے دھرنا ختم کرنے کا فیصلہ قبول نہیں کیا۔ یہ غلط ہے کہ شہداءکے لواحقین نے فیصلہ قبول نہیں کیا۔ شہداءکے اہل خانہ کو ناراض کر کے کوئی کام نہیں کرینگے۔ شہداءکے لواحقین نے دھرنا ختم کرنے کے فیصلے کو مانا ہے اور آج صبح 9بجے شہداءکی تدفین کی جائے گی۔ اس پوری تحریک کو ہم نے چلایا ہے۔ پورے ملک میں دھرنوں کی کال ہم نے دی تھی، باقی شہروں کی طرح لاہور، کراچی اور اسلام آباد میں بھی احتجاج ختم کرنے کیلئے کہہ دیا ہے۔ جو لوگ اس تحریک کا رخ موڑنا چاہتے ہیں انہیں اجازت نہیں دینگے۔ اس موقع پر جاں بحق افراد کے لواحقین نے اعلان کیا کہ ہم دھرنا ختم کرنے کا فیصلہ قبول کرتے ہیں۔ اس موقع پر دھرنے کے بعض شرکاءنے اس سے اختلاف کیا۔ بعض لواحقین نے مطالبہ کیا کہ کوئٹہ میں فوج طلب کی جائے۔ قبل ازیں حکومتی وفد اور ہزارہ رہنماﺅں میں مذاکرات ہوئے اور ملک گیر دھرنے ختم کرنے پر اتفاق ہوا۔ اس موقع پر مجلس وحدت المسلمین کے رہنما علامہ امین شہیدی نے کہا کہ ہماری بات سے زیادہ جاں بحق افراد کے لواحقین اہمیت رکھتے ہیں، انہیں مطمئن کرنا ضروری ہے۔ علامہ امین شہیدی نے میڈیا سے بات کرتے ہوئے کہا لواحقین کے دو مطالبات ہیں کہ کوئٹہ شہر کو فوج کے حوالے اور جیلوں میں بند وہ مجرم جن کی پھانسی کے حکم نامے آ چکے ہیں، ان پر عمل درآمد کیا جائے۔ ان مطالبات کو منوانے کے لئے حکومت سے دوبارہ بات کی جائے گی۔ اس سے قبل وزیر ِاطلاعات قمر زمان کائرہ نے کہا تھا کہ کوئٹہ میں عسکریت پسندوں کے خلاف آپریشن جاری ہے جس میں اب تک 170 افراد گرفتار کیے جا چکے ہیں۔ کوئٹہ میں ایک پریس کانفرنس سے خطاب کرتے ہوئے انہوں نے کہا کہ جب تک تمام مجرموں کا صفایا نہیں ہو جاتا، آپریشن جاری رہے گا۔ ہزارہ برادری کے تمام جائز مطالبات مان لیے گئے ہیں اور ان سے گزارش کی ہے کہ وہ تدفین کا عمل شروع کر دیں۔ علاوہ ازیں وزیراعظم نے کوئٹہ میں ٹارگٹڈ آپریشن کا حکم دیا۔ کراچی میں مظاہروں کے باعث معمولات زندگی مفلوج ہوکررہ گئے۔ میڈیا رپورٹ کے مطابق منگل کو 16 فروری سانحہ کرانی روڈ نے ایک اور زندگی نگل لی۔ ہلاکتوں کی تعداد 91 ہو گئی ہے۔ ادھر سانحہ ہزارہ ٹاو¿ن کے خلاف دھرنوں نے ملک کے تمام بڑے شہروں کا نظام زندگی مفلوج کئے رکھا، شہرکے مین چوکوں پر دھرنوں کی وجہ سے بین الاضلاعی رابطہ تین دن سے منقطع ہو گیا، جلوس اور ریلیوں سے ٹریفک کا نظام درہم برہم ہوگیا، دھرنے کی وجہ سے مسافروں کو شدید مشکلات کا سامنا کرنا پڑا، دفاتر میں حاضریاں معمول سے کم رہیں۔کراچی سے کوئی ٹرین روانہ نہ ہو سکی، اہم چوراہوں پر دھرنوں کی وجہ سے بد ترین ٹریفک جام رہا۔ گزشتہ روز اکثر مارکیٹیں اور پٹرول پمپ بند رہے۔ مجلس وحدت المسلمین اور دیگر شیعہ تنظیموں کی اپیل پر ملک بھر میں دھرنے تیسرے روز جاری رہے ۔کراچی میں 20مختلف مقامات دھرنے دئیے گئے۔ ملیر میں ریلوےے ٹریک پر دھرنے کے باعث کراچی سے کوئی ٹرین روانہ نہ ہو سکی جبکہ ہنگامہ آرائی میں مزید 3 گاڑیاں اور 2 موٹر سائیکل نذر آتش کر دیئے گئے۔ شاہراہ فیصل، شاہراہ پاکستان، ایم اے جناح روڈ ،یونیورسٹی روڈ نیشنل ہائی وے سمیت اہم شاہراہیں ٹریفک کے لئے بند رہیں۔ مظاہرین فلائٹ آپریشن ڈیپارٹمنٹ میں گھس گئے۔ مجلس وحدت المسلمین کے کارکنوں نے راولپنڈی میں فیض آباد کے مقام پر دھرنا دیا ۔جس کے باعث اسلام آباد جانے والی ٹریفک کو متبادل راستوں سے روانہ کیا گیا۔ کوئٹہ میں ہونےوالی دہشت گردی کےخلاف کراچی میں جاری دھرنوں سے شہر کی کئی اہم شاہرائیں اور علاقے متاثر ہیں۔ مشتعل افراد نے گاڑیوں پر پتھر برسائے اور گاڑیوں کو بھی نذر آتش کیا ۔ نامعلوم افراد نے پی آئی اے انجینئرنگ ڈیپارٹمنٹ کے قریب کھڑی گاڑیوں کو توڑ پھوڑ کا نشانہ بنایا۔ مظاہرین نے پولیس موبائلوں پر بھی پتھراو¿ کیا۔ علاوہ ازیں کوئٹہ ، کراچی اور لاہور میں سانحہ کوئٹہ کے خلاف جاری دھرنے ختم کرنے سے انکار کر دیا گیا۔ سانحہ کوئٹہ کے حوالے سے لندن میں برطانوی سفارت خانے کے سامنے بھی احتجاجی مظاہرہ کیا گیا۔ ایف سی بلوچستان نے کہا ہے کہ بلوچستان میں امن و امان کے قیام اور عوا م کے جان و مال کو تحفظ فراہم کیا جائیگا۔ لاہور/ گوجرانوالہ/ شیخوپورہ (نامہ نگار/ خصوصی نامہ نگار/ نمائندہ خصوصی/ نامہ نگار خصوصی) سانحہ کوئٹہ کیخلاف گذشتہ روز بھی کوئٹہ ، لاہور، کراچی سمیت ملک بھر میں دھرنے دئیے گئے اور مظاہرے کئے گئے، دھرنے کے باعث میٹرو بس سروس بند رہی۔ لاہور میں مظاہرین نے جعفر ایکسپریس روک لی جبکہ مختلف شہروں میں ٹرین سروس معطل رہی۔ سانحہ کیخلاف شیخوپورہ میں پہیہ جام، حافظ آباد میں شٹرڈاﺅن ہڑتال رہی۔ تفصیلات کے مطابق لاہور میں بدترین ٹریفک جام رہا اور احتجاجی دھرنوں کے باعث دوسرے شہروں سے رابطہ کٹ گیا، گاڑیوں کی لمبی لمبی قطاریں لگی رہیں، شہریوں کو مشکلات کا سامنا کرنا پڑا۔ صوبائی دارالحکومت میں مال روڈ پر گورنر ہاﺅس کے باہر سمیت چھ سے زائد مختلف مقامات پر احتجاج اور دھرنا دیئے گئے ، جس کے باعث ٹریفک نظام گزشتہ روز بھی بُری طرح متاثر رہا۔ گورنر ہاﺅس کے علاوہ ٹھوکر نیاز بیگ، میکلوڈ روڈ، بیرون موچی دروازہ، چونگی امرسدھو، بابو صابو اور امامیہ کالونی میں دھرنے دئیے گئے۔ مجلس وحدت کے ترجمان کے مطابق ملک بھر میں 772 مقامات پر دھرنے دیئے گئے، چونگی امرسدھو میں شرکاءسے خطاب کرتے ہوئے علامہ حسنین عارف نے کہا کہ پنجاب حکومت کی سر پرستی میں کالعدم گروہوں نے اب پنجاب میں بھی سر اٹھانا شروع کر دیا ہے، شہید ڈاکٹر علی حیدر اور ان کے دس سالہ بیٹے کی شہادت اسی کا شاخسانہ ہے۔ بیرون موچی دروازہ دھرنے سے خطاب کرتے ہوئے علامہ سید حیدر موسوی نے کہا کہ اس وقت پورا پاکستان شیعان حیدر کرار کی مٹھی میں بند ہے۔ ٹھوکر نیاز بیگ جاری دھرنے سے خطاب کرتے ہوئے علامہ محمد اقبال کامرانی نے کہا کہ حکمران اور سکیورٹی ادارے بے حس ہوگئے ہیں۔ گورنر ہاﺅس مرکزی دھرنے سے مرکزی صدر امامیہ سٹوڈنٹس آرگنائزیشن اطہر عمران نے خطاب کرتے ہوئے کہا کہ مغربی مفادات کی خاطر ملک کو تباہی کے دہانے پر کھڑا کر دیا گیا ہے۔ اپنے دشمنوں اور ان ظالم طاقتوں سے حقوق چھین کر رہیں گے۔ دھرنے سے عاصمہ جہانگیر نے خصوصی خطاب کرتے ہوئے کہا کہ قاتلوں کے محافظ موجودہ حکمران اور سکیورٹی ادارے ہیں جن کو ہم اپنے پیٹ کاٹ کر پال رہے ہیں۔ اگر یہ سکیورٹی ادارے عوام کی جان و مال کے تحفظ میں ناکام ہیں تو انہیں برطرف کر کے شامل تفتیش کرنا چاہئے تا کہ اصل قاتلوں تک رسائی ممکن ہو۔ دھرنے میں سول سوسائٹی اور ذمہ دار شہری پاکستان کے وفد نے بھی شرکت کی۔ جسٹس ناصرہ جاوید اقبال نے خطاب کرتے ہوئے کہا کہ آپ کی جدوجہد میں پوری سول سوسائٹی اور ذمہ دار شہری پاکستان برابر کے شریک ہیں۔ علامہ مظہر عباس علوی اور سید آصف علی زیدی نے اپنے مشترکہ بیان میں کہا کہ ہزارہ برادری کے ساتھ ظلم کی مذمت کرتے ہیں، یہ دہشت گردی ظلم کی انتہا ہے۔ نوائے وقت نیوز کے مطابق مختلف مقامات پر دھرنوں سے لاہور کا دوسرے شہروں سے رابطہ منقطع ہو گیا۔ اندرون شہر میں ٹریفک کا نظام درہم برہم ہو گیا۔ ٹھوکر نیاز بیگ کے قریب ملتان روڈ پر موٹر وے سے آنے اور جانے والی ٹریفک معطل رہی۔ فیروزپور روڈ پر گجومتہ کے قریب دھرنا کے باعث میٹرو بس پیر کی رات سے بند رہی۔ شاہدرہ میں امامیہ کالونی کے قریب اور مریدکے میں جی ٹی روڈ پر دھرنے کی وجہ سے ٹریفک معطل رہی۔ لاہور سے اپنے نمائندے سے کے مطابق لاہور پولیس نے سی سی پی او لاہور کے حکم پر لاہور کے مختلف علاقوں میں سرچ آپریشن کرتے ہوئے درجنوں مشکوک افراد کو حراست میں لے لیا اور ان کو تفتیش کے لئے نامعلوم مقام پر منتقل کر دیا۔ سانحہ کوئٹہ کے خلاف چیئرمین مرکزی انجمن تاجران کی کال پر شیخوپورہ میں پہیہ جام ہڑتال کی گئی اور تمام تر تجارتی مراکز اور بازار بند رہے حتیٰ کہ نواحی آبادیوں میں بھی کاروبار نہ ہو سکا تمام مقامات پر پُرامن احتجاج اور ریلیاں نکالیں گئیں۔ علاوہ ازیں انجمن تاجران شیخوپورہ نے بھی ہڑتال میں حصہ لیا۔ مجلس وحدت المسلمین، شیعہ علماءکونسل، آئی ایس او، آئی او اور انجمن فقہ جعفریہ کی کال پر سینکڑوں مرد و خواتین نے چوک یادگار لاہور روڈ پر دھرنا دیا اور احتجاجی کیمپ لگایا، دھرنے میں خواتین کے ساتھ ساتھ بچے بھی شامل ہیں۔ مختلف تاجر تنظیموں اور سیاسی رہنماﺅں نے بھی دھرنا میں شرکت کرکے شہدائئے کوئٹہ کیلئے تعزیت کی۔ قصور سے نامہ نگارکے مطابق قصور میں بھی احتجاجی ریلی اہل تشیع، جماعت وحدت المسلمےن کے زیراہتمام نکالی گئی جوکہ جامع مسجد علی فرےد روڈ سے شروع ہوکر چاندنی چوک قصور اور بعد میں اڈہ للیانی پہنچے اور مختصر دھرنا کے بعد اختتام پذےر ہوئی۔ ریلی مےں قصور کی تمام سےاسی، مذہبی جماعتوں کے نمائندوں کے علاوہ عوامی سماجی اور کاورباری تنظےموں کے نمائندوں وکلائ، صحافےوں اور شہرےوں کی کثےر تعداد نے سانحہ کوئٹہ مےں ہلاک ہونے والوں کے ورثا سے اظہار ےکجہتی کرتے ہوئے شرکت کی۔ شیعہ کونسل گوجرانوالہ کے زیراہتمام سینکڑوں افراد نے پنڈی بائی پاس پر 6گھنٹے تک احتجاجی دھرنا دیا جس کی وجہ سے شہر کے داخلی اور خارجی راستے بند ہوکر رہ گئے اور گاڑیوں کی لمبی لمبی قطاریں لگ گئیں۔ حافظ آباد سے نمائندہ نوا ئے وقت کے مطابق دینی، مذہبی، سیاسی وکاروباری تنظیموں کی جانب سے فوارہ چوک میں دھرنا دیا گیا۔ جس میں سیّد حسین علی شاہ، افضل حسین تارڑ، حاجی جمشید عبا س تھہیم، محمد یوسف تہامی، امان اللہ چٹھہ، بیرسٹر سیّد وسیم الحسن نقوی، مولانا رانا محمد اصغر چشتی، مولانا بدرالزمان تارڑ، ارشد مہند، صدر خالد محمود تہامی، سیّد ناصر حسین، ملک سلطان کے علاوہ شہریوں کی کثیر تعداد نے شرکت کی۔ دوسری جانب مرکزی انجمن تاجران کی اپیل پر شہر بھر میں شٹر ڈاﺅن ہڑتال بھی کی گئی۔ انجمن جعفریہ ضلع ننکانہ صاحب کے زیراہتمام بیری والا چوک میں تیسرے روز بھی اہل تشیع نے دھرنا دیا اس موقع پر سید راحت حسین شاہ ایڈووکیٹ نے خطاب کیا۔ فیروزوالا سے نامہ نگار کے مطابق ریلوے پھاٹک امامیہ کالونی، ٹول پلازہ کوٹ عبدالمالک کے قریب کارکنوں کی بڑی تعداد نے دھرنا دیا جس سے ٹریفک شدید جام ہو کر رہ گئی۔ رائے ونڈ سے نامہ نگارکے مطابق امامیہ سٹوڈنٹس آرگنائزیشن کے زیراہتمام احتجاجی مظاہرہ کیا اور دھرنا دیا گیا، خولاتین بھی شریک ہوئیں، مظاہرہ کی قیادت نذیر حسین شاہ، علامہ جواد نجفی، ماسٹر مظفر حسین، علمدار حسین ہاشمی اور رضوان ہاشمی نے قیادت کی۔ تین گھنٹے تک دوطرفہ ٹریفک بلاک رہی۔ دریں اثناءسانحہ کوئٹہ کے خلاف مختلف مقامات پر ریل ٹریک پر دھرنوں کے باعث گذشتہ روز بھی کراچی اور لاہور، فیصل آباد سمیت مختلف شہروں میں ٹرین آپریشن معطل رہا اور مظاہرین نے بادامی باغ کے قریب راولپنڈی سے آنے والی جعفر ایکسپریس کو ایک گھنٹہ تک روکے رکھا۔ ادھر متاثرین کی جانب سے دھرنا ختم کئے جانے کے باعث ریلوے انتظامیہ نے آج سے ٹرین آپریشن دوبارہ بحال ہونے کی امید ظاہر کی ہے۔ گذشتہ روز بھی کراچی سے لاہور اور لاہور سے کراچی کےلئے کوئی مسافر ٹرین نہ چل سکی اس کے علاوہ لاہور سے فیصل آباد کے درمیان بھی ٹرین آپریشن معطل رہا جبکہ مسافروں کی جانب سے ٹکٹیں ریفنڈ کرانے کا سلسلہ جاری رہا جس کے باعث ریلوے کو ریونیو اور ریفنڈ کی شکل میں کروڑوں روپے کے نقصان کا سامنا کرنا پڑا۔</TEXT>
