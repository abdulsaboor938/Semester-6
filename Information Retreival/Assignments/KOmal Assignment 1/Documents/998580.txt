<DOCNO>998580</DOCNO>
<HL>پاکستان سے اعلیٰ ترین سطح پر پھانسیوں کی مخالفت کی ہے، برطانیہ</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-11 05:06:00+05</DATELINE>
<TEXT>لندن (جنگ نیوز) برطانوی حکومت نے کہا ہے کہ اس نے پاکستانی حکومت میں اعلیٰ ترین سطح پر سزائے موت کی مخالفت کی ہے۔ پاکستان میں18ماہ قبل سزائے موت پر عملدرآمد کے بعد سے اب تک400افراد کو پھانسی دی جاچکی ہے۔ حکومت نے سزائے موت پر معاہدے کی بحالی کی بین الاقوامی اپیلز کو بھی نظر انداز کیا ہے۔ اس معاہدے کو2014ء میں پشاور میں آرمی پبلک سکول پر طالبان حملے کے بعد ریموو کردیا گیا تھا، جس میں130بچے جاں بحق ہوگئے تھے۔ اس کے بعد سے پاکستان سزائے موت پر عملدرآمد کرنے والا ایک سرکردہ ملک ہے۔ ری پرائیو کی ریسرچ کے مطابق اب تک404افراد کو پھانسی دی جاچکی ہے۔ ہیومن رائٹس آرگنائزیشن کا کہنا ہے کہ یہ تعداد اور زیادہ ہوسکتی ہے، کیونکہ ساری پھانسیاں شاید ریکارڈ نہیں کی گئی ہیں۔ ڈیتھ پنالٹی ٹیم کی مایا فوا نے کہا کہ پاکستان پھانسیاں نہ دینے والے ملک سے پھانسی دینے والا ملک بن گیا اور18ماہ میں400سے زائد پھانسیاں حقیقتاً دھچکہ ہے۔ ان کا کہنا ہے کہ پاکستان کو اس وقت تک تمام پھانسیوں پر عملدرآمد روک دینا چاہیے، جب تک سزائے موت سسٹم پر مکمل نظرثانی نہیں ہوجاتی۔ اس سال70افراد کو تختہ دار پر لٹکایا گیا، جس کی وجہ سے پاکستان، چین، ایران اور سعودی عرب کے بعد ٹاپ ملکوں کی فہرست میں ہے۔ ان میں پیرالائز قیدی عبدالباسط کا مبینہ متنازع کیس بھی ہے۔ فارن اینڈ کامن ویلتھ آفس نے اپنی حالیہ رپورٹ میں کہا تھا کہ مختلف ایشوز کے حوالے سے برطانوی حکومت اسلام آباد میں وزراء پر دبائو ڈال رہی ہے۔ 2015ء میں325افراد کو پھانسی دی گئی جو پاکستان کی تاریخ میں شاید سب سے زیادہ تعداد ہے۔ ایف سی او نےکہا کہ اس نے پاکستان سے پھانسی کی سزا کی واضح مخالفت کی ہے اور اس پر زور دیا ہے کہ وہ بین الاقوامی معاہدوں کی پاسداری کرے اور مورا ٹوریم کو بحال کرے۔</TEXT>
