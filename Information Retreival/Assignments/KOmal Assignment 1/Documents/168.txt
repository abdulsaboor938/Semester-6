ترک صدر نے مستقبل کے سب سے بڑے ایئرپورٹ کا افتتاح کردیا
انقرہ: ترک صدر طیب اردوان نے استنبول کے تیسرے ایئرپورٹ کا افتتاح کردیا جو مستقبل میں دنیا کا سب سے بڑا ایئرپورٹ ہوگا۔ غیرملکی خبررساں ادارے کے مطابق ترک صدر رجب طیب اردوان نے استنبول کے تیسرے ایئرپورٹ کا افتتاح کردیا، تقریب میں صدر عارف علوی سمیت دیگر ممالک کے سربراہان نے شرکت کی۔ طیب اردوان نے ترکی کے قیام کی 95 ویں سالگرہ کے موقع پر استنبول کے تیسرے ایئرپورٹ کا افتتاح کیا تاہم ایئرپورت کا تعمیراتی کام جاری رہے گا اور 2028 تک یہ دنیا کا سب سے مصروف ترین ہوائی اڈہ بن جائے گا۔  رپورٹ کے مطابق 12 ارب ڈالر کی لاگت سے تعمیر ہونے والا ایئرپورٹ ایشیا، یورپ اور افریقی ممالک کو استنبول سے منسلک کردے گا اور عالمی گزر گاہ بن جائے گا جس سے تجارتی سرگرمیوں میں اضافہ ہوگا۔ نئے ایئرپورٹ کے منصوبے کے تحت پہلے مرحلے میں 2021 تک سالانہ 9 کروڑ مسافروں کی گنجائشش ہوگی جو بڑھتے ہوئے 2023 تک 15 کروڑ اور پھر 2028 تک 20 کروڑ تک پہنچ جائے گی۔  واضح رہے کہ اس وقت مصروف ترین ایئرپورٹ اٹلانٹا کا ہے جہاں 10 کروڑ 40 لاکھ مسافروں کی گنجائش ہے۔ رپورٹ کے مطابق اس ایئرپورٹ پر فی الحال چند ہی پروازیں آئیں گی تاہم آئندہ برس یہ ایئرپورٹ اتاترک ایئرپورٹ کی جگہ لے گا اور معمول کی پروازوں کی آمدورفت جاری رہے گی۔ comments
