<DOCNO>2117200</DOCNO>
<HL>قانون کے رکھوالے</HL>
<AUTHOR>نوائے وقت</AUTHOR>
<DATELINE> Pakistan 2013-12-05 02:06:55+05</DATELINE>
<TEXT>ملکی حالات نے ایک بار پھر تلخ حقائق کی جانب اپنا قدم بڑھایا جب سیاہ کوٹ پہنے قانون کے رکھوالے گزشتہ ہفتے سڑکوں پر نکل کر ہنگامہ آرائی کرتے شہ سرخیوں کا حصہ بنے رہے جو نہ صرف قانون دان برادری کیلئے شرمندگی کا باعث تھا بلکہ ہر اس شخص کے لئے بھی شرمناک تھا جو آج بھی ملک کے قانون پر بھروسہ کرتا ہے۔ ساہیوال، گوجرانوالہ، سرگودھا، فیصل آباد اور ڈی جی خان سے 26 نومبر 2013ء کو (1997ء میں ن لیگ کے ممبران کے ذریعے سپریم کورٹ کو تاراج کرنے کے بعد ) دو سو وکلاء اسلام آباد میں سپریم کورٹ کی عمارت کے باہر جمع ہوئے تاکہ وہ اپنے متعلقہ اضلاع میں لاہور ہائی کورٹ کے اضافی علاقائی بنچوں کے حوالے سے اپنا احتجاج درج کروا سکیں۔ ان کا موقف تھا کہ سبکدوش ہونے والے چیف جسٹس نے وعدہ کیا تھا کہ اضافی بنچ تشکیل دیئے جائیں گے اس کے علاوہ انہوں نے دعویٰ کیا کہ صوبائی حکومت نے مطلوبہ بنچوں کی تشکیل کا نوٹس لیا تھا لیکن عدالت عظمٰی اس مقصد کے حصول کی راہ میں رکاوٹ بن گئی۔ وکلاء کے اس ہجوم نے ججوں کے لئے مخصوص بیرونی گیٹ کے باہر دھرنا دیا لیکن جب ان کے احتجاج کے خاطر خواہ نتائج برآمد نہ ہوئے تو مشتعل وکلاء نے سپریم کورٹ کے شیشے اور دروازے توڑ دیئے ۔سپریم کورٹ انتظامیہ کی جانب سے فوری طور پر پولیس کو بلوایا گیا جس نے مشتعل وکلاء پر آنسو گیس پھینکی ۔اس تصادم میں متعدد وکلاء اور سکیورٹی اہلکار زخمی ہوئے اور عوام کو شاہراہ دستور پر ایک بار پھر ایک شرمناک ڈرامہ دیکھنے کو ملا۔ نتیجتاً وکلاء نے پورے ملک میں دو دن کے لئے عدالتوں کا بائیکاٹ کرتے ہوئے ہڑتال کی کال دے دی جس کے باعث صرف پنجاب میں 25 ہزار کیسوں کی سماعت نہ ہو سکی اور بدقسمت فریق مقدمات کو اخراجات الگ برداشت کرنا پڑے۔ لاہور ہائی کورٹ کے اضافی بنچوں کے قیام سے متعلق آئینی شق بہت ہی سادہ اور خود وضاحتی ہے آئین کی شق (3)198 کے مطابق لاہور ہائی کورٹ کا بنچ بہاولپور ، ملتان اور راولپنڈی میں ہوگا۔ علاوہ ازیں آئین کی شق (4)198 کے مطابق گورنر کابینہ کے مشورے پر ہائی کورٹ کے چیف جسٹس کی مشاورت سے دیگر مقامات پر بنچ قائم کر سکتا ہے جبکہ آئینی مینڈیٹ کو پورا کرنے کے لئے لاہور ہائی کورٹ کے بہاولپور، ملتان اور راولپنڈی میں پہلے سے بنچ موجود ہیں اب احتجاجی وکلاء کا یہ مطالبہ تھا کہ لاہور ہائی کورٹ کے چیف جسٹس کی مشاورت سے صوبائی حکومت ضلعی سطح پر اضافی بنچ قائم کرے لیکن بات یہ نہیں ہے۔ قانون ایک طرف، اس کہانی سے ایک چیز تو واضح ہو گئی ہے کہ ہماری قانون دان برادری نقص طبع کا شکار ہے جہاں وکلاء کی تحریک سے بلاشبہ بے شمار فائدے بھی ہوئے وہیں قانون کے رکھوالوں کو اب عدالتوں کا بائیکاٹ کر کے وکلاء گردی کے ذریعے احتجاج درج کروانے اور اپنے مطالبات سامنے رکھنے کی عادت ہو گئی ہے۔ ہم انصاف کی ثقافت کے اس افسوناک مرحلے میں کیسے داخل ہوئے؟ ہماری پیشہ ور قانون دان برادری جو آئین اور قانون کی آزادی وبالادستی کا دفاع کرتی رہی ہے ، کس طرح سے پرتشدد اور فوجداری گروپ کی شکل میں ڈھل گئی؟ کیا یہ فسادی عناصر اس معاشرے میں انصاف کا چہرہ ہیں؟ کیا قانون کی بالادستی کی جانب ہمارا سفر ایک ایسے دیو کی مانند ہے جو ہمارے قانون سے زیادہ طاقتور اور خودمختار ہے؟ کیا یہ ہمارے آئین کی توہین نہیں جو ہمارے ہی قانون کے رکھوالوں کی جانب سے کی جا رہی ہے؟ کیا قانون کی بالادستی کی جانب قدم بڑھانے کے لئے ہمیں اپنی بار ایسوسی ایشن اور اس کے اراکین کی ثقافتی اصلاح کرنے کی ضرورت نہیں ہے؟ درحقیقت وکلاء کی تحریک نے یہ جن بوتل سے باہر تو نکال دیا لیکن سوال یہ اٹھتا ہے کہ اسے واپس بوتل میں کیسے بند کیا جائے۔ 2007ء سے قبل ڈسٹرکٹ بار کا ہر اوسط درجے کا رکن اپنے کلائنٹس کی طرف راغب اور بنیادی طور پر فکر معاش میں مبتلا تھا ۔ بار کا سماجی اثرورسوخ عدالت کے احاطے سے کبھی باہر نہیں گیا تھا۔ سول انتظامیہ، عوام الناس اور خاص طور پر میڈیا سے بہت حد تک غیر متعلق تھی۔ وکلاء کی تحریک شروع ہوتے ہی سب کچھ بدل گیا، ڈسٹرکٹ بار بذات خود ایک عوامی ڈرامہ کا مرکز بن گئی حتی کہ آئینی جوش و جذبے کے پیش نظر انصاف کے حصول کی آڑ میں نہ صرف سڑکیں بلاک کی گئیں بلکہ پولیس افسران پر تشدد بھی کیا گیا۔ اس ہنگامہ خیزی کے ختم ہوتے ہی جج اپنے جائز مقام پر بحال ہوئے اور مزید احتجاج کرنے کی ضرورت نہ رہی لیکن ڈسٹرکٹ بار نے اپنے چیمبرزمیں جانے سے نہ صرف انکار کر دیا بلکہ مہذب قانونی پریکٹس جاری رکھنے کیلئے بھی رضا مند نہ ہوئے۔ گزشتہ کچھ عرصہ سے ہماری قانون دان برادری جس سے میرا تعلق بھی ہے ،نے ایک روایت بنا لی ہے کہ وہ پولیس اہلکاروں اور ذرائع ابلاغ کے نمائندوں کی اکثر درگت بناتے رہتے ہیں۔ ہم نے فیصل آباد میں ڈسٹرکٹ ججوں کو تھپڑ مارے ۔ہم نے لاہور کے سیشن جج کو انکی پوسٹ پر کام کرنے سے روکا اور جانی نقصان پہنچانے کی دھمکی دی۔ ہم نے لاہور ہائی کورٹ کے چیف جسٹس کے کورٹ روم کی کھڑکی کے شیشے توڑے، ہم نے میڈیا سکینڈلز اور دہشت گردی کے واقعات کی وجہ سے عدالتوں کا بائیکاٹ کیا۔ جب ایک ٹریفک وارڈن نے چند وکیلوں کے ساتھ بدسلوکی کی تو ہم نے ہڑتال کر دی ۔جب دو وکلاء کا مقامی اسسٹنٹ کمشنر سے اختلاف ہوا تو ہم نے عدالتیں بند کر دیں اور آخر کار ہماری وکلاء گردی کی حد سپریم کورٹ کے گھروندے تک جا پہنچی۔ ہماری قانون دان برادری کو یہ نہیں بھولنا چاہیے کہ آج ہم نے جو کالے کوٹ پہن رکھے ہیں یہ وہی یونیفارم ہے جسے اس نوجوان شخص نے زیب تن کیا جن کا نام قائداعظم محمد علی جناحؒ تھا ۔ہمیں خود کو یہ یاد دلانے کی ضرورت ہے کہ ہم ایک شفاف پیشہ وارانہ ثقافت کے وارث ہیں ہم عظیم شخصیات کے سائے میں رہتے اور سانس لیتے ہیں ۔ ان شخصیات نے قانون اور آئین کی تعمیر کرتے ہوئے ہمارے ناتواں کندھوں پر ایک انتہائی نازک ذمہ داری ڈال دی ہے۔ اس ذمہ داری کی ادائیگی ، ہمارے پیشے اور عقیدے سے ایک دن ملک کے ہر تاریک کونے میں روشنی کی نئی کرن پیدا ہو گی۔ ہم ان لوگوں کی آواز بن جائیں گے جو اپنے حق کیلئے بول نہیں سکتے ان لوگوں کی طاقت بن جائینگے جو کمزور ہیں اور ان لوگوں کیلئے ایک امید ہیں جن کو یہ کہہ کر مایوس کیا جاتا کہ اس ملک کا کوئی مستقبل نہیں ہے۔ وہ نظریات جن کی ہم نمائندگی کرتے ہیں یقیناً مجبور اور بے کس عوام کو اس خطہ زمین پر رہنے کے قابل بنائینگے۔ میرے دوستوں اور ساتھیوں نے مجھے کئی بار خبردار کیا ہے کہ میری صاف گوئی قانون دان برادری کے غصے کو ابھار سکتی ہے اور جب بھی میں سیاہ کوٹ زیب تن کرتا ہوں تو میں ان سے بھائی چارے کا ثبوت دیتا ہوں۔ میں اس بات سے بالکل اتفاق نہیں کرتا کیونکہ میرا یہ فعل کسی کو غصہ دلانے کیلئے نہیں ہے بلکہ یہ میرے ضمیر کی آواز ہے ہر وکیل قانون کی رو سے اپنے آپ سے حلف وفاداری اٹھاتا ہے اور میں آئین کی جانب سے دی گئی اس آزادی کے موقف کی حمایت کرتا ہوں۔</TEXT>
