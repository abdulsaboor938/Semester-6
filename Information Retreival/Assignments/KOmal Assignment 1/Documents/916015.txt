<DOCNO>916015</DOCNO>
<HL>گھریلو تشدد کا قانون اور ہماری سماجی خاندانی روایات</HL>
<AUTHOR>روزنامہ جنگ</AUTHOR>
<DATELINE> Pakistan 2009-08-06 06:08:00+06</DATELINE>
<TEXT>قومی اسمبلی نے بدھ کے روز گھریلو تشدد کی روک تھام کا جو نجی بل منظور کیا ہے، وہ اپنے نیک مقاصد کے باوجود ہمارے اس وقت کے سماجی و معاشی حالات سے مطابقت نہیں رکھتا اور خدشہ ہے کہ توہین رسالت جیسے کئی دیگر قوانین کی طرح اس کا بھی غلط استعمال ہوگا۔ 28/جامع دفعات پرمشتمل اس قانون کا اطلاق خواتین اور بچوں کے علاوہ ایسے تمام کمزور افراد پر ہوگا جن کے ساتھ ملزمان کے ماضی یا حال میں گھریلو نوعیت کے تعلقات ہونگے۔ بظاہر یہ بات بہت اچھی محسوس ہوتی ہے کہ مذکورہ مسودہ قانون صنفی بنیاد پر جسمانی اور نفسیاتی بے لگامی تک محدود نہیں۔ بلکہ اقتصادی غلط کاری، ہراسانی،جنسی تشدداور دوسرے ظالمانہ رویوں تک وسیع ہوگا۔ مگر اسکے اثرات و نتائج کا جب ہم اپنے معاشرتی حالات کے منظرنامے میں تجزیہ کرتے ہیں تو کئی قباحتیں سامنے آتی ہیں۔مغربی معاشرے کی اچھی روایات اختیار کرنے میں یقینا کوئی ہرج نہیں۔ مگر وہاں کی ہر بات کی آنکھیں بند کرکے تقلید کرنا بھی مناسب نہیں ہوگا۔ مغرب میں اس نوع کی قانون سازی کے پس منظر میں وہاں کے خاندانی نظام کا انتشار کارفرما ہے۔ رشتوں کے تقدس و احترام کے خاتمے کے باعث جہاں آئے روز بعض افسوس ناک کہانیاں سامنے آتی رہتی ہیں وہاں بچوں کیلئے والدین اور بڑوں کی ضرورت و اہمیت بس اتنی ہے کہ وہ انہیں ان کی ضروریات زندگی مہیا کردیں۔ اپنی نجی زندگی میں والدین کے عمل دخل سے بچنے کیلئے لڑکوں اور لڑکیوں کی بڑی تعداد ان سے علیحدگی کو ترجیح دیتی ہے۔ ہمارے خاندانی نظام کی صورت مختلف ہے۔ والدین سے الگ ہو نے والے بچوں کو اچھا نہیں سمجھا جاتا۔ والدین اس بات کا تصور نہیں کرسکتے کہ اولاد کے خلاف پولیس میں رپورٹ درج کرائیں۔ اسی طرح بیٹی یا بیٹے کا ماں باپ کے خلاف شکایات لے کر جانا اچھا نہیں سمجھا جاتا۔ بیرون ملک رہنے والے پاکستانیوں پر جب وہاں کے مقامی قوانین کا اطلاق ہوتا ہے تو بہت سی پریشانیاں جنم لیتی ہیں۔ شادی بیاہ کے سلسلے میں بچوں کی خواہشات کواہمیت دینے والے والدین کے حلق سے بھی یہ بات نہیں اترتی کہ ان کی بیٹی اپنی مذہبی تعلیمات کے برعکس کسی غیر مسلم سے اس حالت میں شادی کرے کہ وہ اپنے مذہب پر قائم رہنا چاہتا ہو۔ ایک بڑا مسئلہ تعلیم کی کمی کا ہے۔ ملک میں لوگوں کی اکثریت تعلیم سے بے بہرہ ہو تو ان سے یہ توقع نہیں رکھی جاسکتی کہ محض ایک قانون کی منظوری کے بعد وہ اپنی بیویوں، بیٹیوں اور بچوں کو اپنی مرضی کے مطابق چلانے کی روش چھوڑ دیں گے۔ ہماری اشرافیہ تو تمام زیر کفالت اور زیر دست افراد کے بارے میں ضروری فیصلے کرنے کے اختیار کو اپنے کروفر کی علامت سمجھتی ہے۔ ہم خودبھی محسوس کرتے ہیں کہ ہمارا معاشرہ پسماندہ ہے۔ لوگ تعلیم سے محروم اور استحصال کے شکار ہیں۔ با اثر افراد نے انہیں بھیڑ بکریوں اور چوپایوں کی طرح استعمال کرنے کے لئے ایسے تصورات پھیلائے ہیں جن کے تحت بے گناہی ثابت کرنے کے لئے انہیں آگ پر چلنا اور دریا کے پانی کے نیچے تا دیر رہنا پڑتا ہے۔ جائیدادوں کو تقسیم سے بچانے کیلئے قرآن سے شادی کے نام پر لڑکیوں کو گھروں میں بٹھائے رکھنے، کاروکاری کے نام پر مخالفین کو ٹھکانے لگانے کی قبیح رسوم قانون کا درجہ حاصل کرچکی ہیں۔ غریب خاندانوں میں عورتوں اور کم عمر بچوں کی حیثیت پیداری یونٹ کی ہوتی ہے جو کام کاج اور محنت مزدوری کرکے پیسے نہ لائیں تو فاقہ کشی کا سامنا کرنا پڑتا ہے۔ جاگیر داروں اور آجروں کے ظلم کے شکار مرد گھر پہنچ کر عورتوں اور بچوں سے مارپیٹ اور بد کلامی کی صورت میں اپنی بھڑاس نکالتے ہیں۔ اور خاندان کے کمزور افراد اسے قسمت کا لکھا سمجھ کر قبول کرنے پر مجبور ہیں۔ جب تک جاگیر داری نظام اور ذہنیت سے چھٹکارا پانے، تعلیم عام کرنے اور معاشی عدم تحفظ دور کرنے کی موثر تدابیر نہیں ہونگی طاقتور کے ہاتھوں کمزور تشدد، ہراسانی اور استحصال کا شکار ہوتا رہے گا۔یہ بات نظر انداز نہیں کی جانی چاہئے کہ معاشرے کا ارتقا ہمہ جہتی عمل ہے۔ ایک شعبہ ترقی کی راہ پر گامزن ہو اور دوسرا پسماندہ رہے تو انفرادی آزادی، جمہوریت اور انسانی حقوق کے نعرے ان معنوں میں فریب بن جاتے ہیں کہ ان کے فوائد مخصوص لوگوں اور طبقات تک پہنچتے ہیں۔ عدلیہ اور میڈیا کی آزادی بلاشبہ نیک فال ہے۔ مگر ایک دو شعبوں کی آزادی و ترقی کو پورے معاشرے کی ترقی اسوقت تک نہیں کہا جاسکتا جب تک پورا سماجی ڈھانچا اسی توازن و تناسب سے نمو نہ پائے ۔ ہمارے معاشرے کا المیہ یہ ہے کہ جسمانی، مالی، مادی یا کسی بھی طریقے سے طاقت کے حامل افراد، خواہ مرد ہوں یا عورت، دوسرے کو دبانے اور کچلنے کا کوئی موقع ہاتھ سے جانے نہیں دیتے۔ اسکا مظاہرہ ہر سطح پر نظر آتا ہے۔ عمرانی اعتبار سے دیکھا جائے تو یہ سب کچھ خاصا قبل از وقت لگتا ہے۔ ہمارا معاشرہ اس مرحلے تک تا حال نہیں پہنچا ہے جہاں اس نوع کی نئی قانون سازی مفید ثابت ہو۔ ایک ایسے ماحول میں، جہاں بہت سے اچھے قوانین عملد درآمد کا نظام موثر نہ ہونے کی بنا پر کاغذ کے ٹکڑے سے زیادہ وقعت نہیں رکھتے، محض ایک دستاویز کے اضافے کی بجائے ایسے عملی اقدامات کی ضرورت ہے جن سے معاشرے کے کمزورعناصر کوتقویت مل سکے۔ اس میں شک نہیں کہ ہمارے ہاں بزرگوں کا وہ کردار بڑی حد تک ختم ہوچکا ہے جس کے تحت وہ بگڑے ہوئے معاملات کو سنبھال لیا کرتے تھے تاہم جتنا کچھ ہے اس سے اگر فائدہ اٹھایا جائے، ایک دوسرے کے حقوق کا شعور اجاگر کیا جائے اور کونسلروں کے کردار کو موثر بنایا جائے تو مطلوبہ نتائج اب بھی حاصل ہوسکتے ہیں۔ ملک کا موجودہ منظر نامہ ایسی سماجی ومعاشی اصلاحات کا تقاضا کرتا ہے جن کے ذریعے اشرافیہ سے قربانی طلب کی جائے، غریبوں کی حالت بہتر بنائی جائے، تعلیم کو فروغ ملے اور سماجی شعور اجاگر کیا جائے تاکہ تشدد کے رجحانات نہ گھروں میں جنم لیں نہ سماج میں اس طرح نظر آئیں جیسے سوات اور فاٹا کے بعض علاقوں میں نظر آئے۔ جہاں تک گھریلو تشدد کی روک تھام کے بل کا تعلق ہے، یہ موجودہ حالات میں مفید نظر نہیں آتا بلکہ خدشہ ہے کہ اس کا غلط استعمال ہوگا۔ اور وہ مقاصد پورے نہیں ہونگے جن کیلئے یہ مسودہ قومی اسمبلی میں لایا گیا تھا۔سماجی و معاشی اصلاحات کی سنجیدہ کوششوں کے بغیر محض قانون بنانے سے کوئی فائدہ نہیں ہوگا۔</TEXT>
