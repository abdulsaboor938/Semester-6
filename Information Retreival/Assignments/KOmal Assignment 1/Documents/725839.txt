<DOCNO>725839</DOCNO>
<HL>پچھلے برس دنیا میں سزائے موت کی شرح میں 15 فیصد اضافہ ہو ا ایمنسٹی انٹر نیشنل</HL>
<AUTHOR>روزنامہ پاکستان</AUTHOR>
<DATELINE> Pakistan 2014-03-28 02:48:06+05</DATELINE>
<TEXT>لندن (اے این این) ایمنسٹی انٹرنیشنل کا کہنا ہے کہ پچھلے برس دنیا میں سزائے موت کی شرح میں15فیصد اضافہ ہوا۔چین،عراق اورایران میں سب سے زیادہ مجرموں کوتختہ دارپرچڑھایاگیا جب کہ 2013 میں پاکستان میں کسی کو سزائے موت نہیں دی گئی۔ ایمنسٹی انٹرنیشنل کی سزائے موت سے متعلق رپورٹ کے مطابق 2013 کے دوران دنیا بھر کے 22 ممالک میں 778 افراد کو سزائے موت دی گئی2012 میں 682 مجرموں کوعدالتی حکم کے مطابق موت کی سزا دی گئی تھی۔رپورٹ میں دعوی کیاگیاہے کہ 2012 کے مقابلے میں 2013 میں سزائے موت کے واقعات میں 15 فیصد اضافہ دیکھنے میں آیا۔رپورٹ میں انکشاف کیاگیاہے کہ سعودی عرب میں 79 اور امریکا میں 39 افراد کو سزائے موت دی گئی۔ سزائے موت پانے والے افراد کی تعداد میں اضافے کی وجہ ایران اور عراق میں اس سزا پر زیادہ عملدرآمد ہونا ہے، ان ممالک میں 538 افراد کو موت کے گھاٹ اتارا گیا۔ اس فہرست میں تیسرا نمبر سعودی عرب کا ہے جہاں 79 افراد کو سزا موت دی گئی۔ایمنسٹی انٹرنیشنل کے مطابق اس وقت دنیا میں 23 ہزار سے زیادہ قیدی سزائے موت کے منتظر ہیں، جن ممالک میں عدالتوں نے سب سے زیادہ سزائے موت سنائیں ان میں چین پہلے، پاکستان دوسرے اور بنگلہ دیش تیسرے نمبر پر ہے۔ انڈونیشیا، کویت، نائجیریا اور ویت نام میں سزاں پر دوبارہ عمل درآمد شروع ہوا۔پاکستان میں ایمنسٹی انٹرنیشنل کے سیکرٹری جنرل سلیل شیٹی کا کہنا ہے کہ ایران اور عراق جیسے ممالک میں ہلاکتوں کا جو سلسلہ دیکھا وہ شرمناک ہے جبکہ شام اور مصر میں بھی سزائے موت پانے والے افراد کی صحیح تعداد معلوم نہیں ہو سکی ہے۔ رپورٹ میں مزید کہا گیا ہے کہ چین میں ہزاروں افراد کو دی جانے والی موت کی سزائیں شامل نہیں ہیں کیونکہ وہاں اس قسم کی معلومات حکومتی راز تصور کی جاتی ہیں۔ 2012کے دوران 682 افراد کو سزائے موت دی گئی تھی۔ادارے کے مطابق 2013 میں پاکستان، متحدہ عرب امارات اور گیمبیا میں کسی بھی مجرم کی سزائے موت پرعملدرآمد نہیں۔</TEXT>
