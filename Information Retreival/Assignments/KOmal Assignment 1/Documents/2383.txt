آسٹریلیا کے خلاف ٹیسٹ سیریز کے لیے 17 رکنی قومی کرکٹ ٹیم کا اعلان
لاہور: پاکستان کرکٹ بورڈ نے آسٹریلیا کے خلاف ٹیسٹ سیریز کے لیے 17 رکنی قومی کرکٹ ٹیم کا اعلان کر دیا، محمد عامر ٹیم سے ڈراپ جب کہ میر حمزہ نے ٹیم میں جگہ بنا لی۔ تفصیلات کے مطابق پی سی بی نے آسٹریلیا کے خلاف 17 رکنی پاکستانی اسکواڈ کا اعلان کر دیا، ٹیم میں فاسٹ بولر محمد عامر کی جگہ وہاب ریاض اور میر حمزہ کو موقع دے دیا گیا۔ قومی کرکٹ ٹیم میں اظہرعلی، فخر زمان، امام الحق، بابر اعظم، اسد شفیق، حارث سہیل،عثمان صلاح الدین، کپتان سرفراز احمد، یاسر شاہ، شاداب خان، بلال آصف، محمد عباس، حسن علی، وہاب ریاض، فہیم اشرف، میر حمزہ اور محمد رضوان شامل ہیں۔ پی سی بی کے چیف سلیکٹر انضمام الحق نے کہا کہ ٹیم کا انتخاب متحدہ عرب امارات کی کنڈیشن کو دیکھ کر کیا گیا ہے، محمد عامر کو ڈراپ کر کے وہاب ریاض اور میر حمزہ کو موقع دیا گیا۔ انضمام الحق نے مزید کہا کہ یو اے ای کی پچز کو مدِ نظر رکھ کر ٹیم میں 3 اسپنر شامل کیے گئے ہیں۔ ان کا کہنا تھا کہ محمد رضوان نے ٹیسٹ اسکواڈ میں کم بیک کیا ہے۔ یہ بھی پڑھیں: قومی ٹیم نے کسی شعبے میں اچھی کارکردگی نہیں دکھائی: سرفراز احمد خیال رہے کہ 2 ٹیسٹ میچز پر مشتمل سیریز متحدہ عرب امارات میں کھیلی جا رہی ہے، قومی ٹیم کی قیادت ایشیا کپ میں خراب کپتانی کا اعتراف کرنے والے سرفراز احمد ہی کریں گے۔ پاکستان اور آسٹریلیا کے درمیان پہلا ٹیسٹ 7 اکتوبر سے دبئی میں کھیلا جائے گا جب کہ دوسرا ٹیسٹ 16 اکتوبر سے ابوظبی میں کھیلا جائے گا۔ comments
