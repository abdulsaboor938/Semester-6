ملک کے مختلف علاقوں میں ٹریفک حادثات، ایک شخص جاں بحق، 11 زخمی
کراچی: ملک کے مختلف علاقوں میں ہونے والے ٹریفک حادثات کے نتیجے میں ایک شخص جاں بحق اور 11 زخمی ہوگئے۔ تفصیلات کے مطابق کراچی کے دو مختلف علاقوں میں ٹریفک حادثات ہوئے، جبکہ ایک واقعہ پنجاب کے ضلع جہانیاں میں پیش آیا۔ کراچی کے علاقے اسٹیل مل پل سے گزرنے والی گاڑی نالے میں جاگری جس کے باعث ایک شخص جاں بحق اور تین زخمی ہوگئے، زخمیوں کا اسپتال منتقل کردیا گیا ہے۔ دوسرا واقعہ شہر قائد کے علاقے عائشہ منزل کے قریب پیش آیا، جہاں ٹریلر کی زد میں آکر موٹر سائیکل پر سوار 2 افراد زخمی ہوگئے۔ ریسکیو ذرائع کا کہنا ہے کہ زخمیوں کو قریبی اسپتال منتقل کر دیا گیا ہے جہاں انہیں طبی امداد فراہم کی جارہی ہے۔ گوجرہ میں ٹریفک حادثہ‘ 2 افراد جاں بحق علاوہ ازیں پنجاب کے ضلع جہانیاں میں کار اور ٹریکٹرٹرالی میں ٹکر ہوئی، جس کے باعث 6 افراد زخمی ہوگئے۔ ریسکیو حکام کا کہنا ہے کہ حادثہ جہانیاں کے علاقے ملتان دنیا پور روڈ پر چک نمبر 133 دس آر کے قریب پیش آیا، زخمیوں کو نشتر اسپتال منتقل کر دیا گیا۔ یاد رہے کہ رواں سال 16 جولائی کو مٹیاری کےعلاقے ہالہ کے قریب سڑک کے کنارے باراتیوں سے بھری بس میں ٹرالر جا گھسا تھا، جس کے باعث 17 افراد جاں بحق اور 13 زخمی ہوگئے تھے۔ واضح رہے کہ رواں سال 12 فروری کو ٹنڈو محمد خان روڈ پر دو گاڑیوں کے درمیان تصادم کے نتیجے میں 10 افراد جان کی بازی ہار گئے تھے۔ comments
