کوئی کام خلاف قانون نہیں کیا، آئی جی اسلام آباد کا رویہ غیرذمہ دارانہ ہے، وفاقی وزیر اعظم سواتی
اسلام آباد: وفاقی وزیرسائنس و ٹیکنالوجی اعظم سواتی نے کہا ہے کہ میں نے کوئی کام خلاف قانون نہیں کیا، آئی جی اسلام آباد کا رویہ غیر ذمہ دارانہ ہے۔ ان خیالات کا اظہا رانہوں نے اے آر وائی نیوز کے پروگرام ’آف دی ریکارڈ‘ میں کیا، اعظم سواتی نے تفصیلات سے آگاہ کرتے ہوئے کہا کہ تجاوزات قائم کرنے والوں اور چوکیدار کے درمیان جھگڑا ہوا تھا، جھگڑے کے بعد دھمکی دی گئی بم لگا کر آپ کے خان کو اُڑائیں گے۔ اعظم سواتی نے کہا کہ آئی جی اسلام آباد کسی کو بھیج دیتے تو تین ملازم زخمی نہ ہوتے، میں ایک شہری کے طور پر انہیں فون کررہا تھا، انہوں نے 22 گھنٹے تک میرا فون نہیں سنا، تنگ آکر معاملہ وزیراعظم اور سیکریٹری داخلہ کے نوٹس میں لایا۔  قبل ازیں اعظم سواتی نے سپریم کورٹ میں پیش ہونے کا اعلان کرتے ہوئے کہا کہ سپریم کورٹ میں پیش ہوکر اپنا موقف پیش کروں گا، امید ہے چیف جسٹس کو موقف سمجھانے میں کامیاب ہوجاؤں گا۔ انہوں نے سوال کیا کہ کیا عام شہری کی حیثیت سے تحفظ کا مطالبہ کرنا میرا حق نہیں؟ کوشش کے باوجود سیکریٹری داخلہ کا آئی جی اسلام آباد سے رابطہ نہیں ہوسکا۔ واضح رہے کہ وفاقی وزیر سائنس اینڈ ٹیکنالوجی اعظم سواتی کا فون اٹینڈ نہ کرنے پر آئی جی اسلام آباد جان محمد کو عہدے سے ہٹادیا گیا تھا۔ چیف جسٹس ثاقب نثار نے ازخود نوٹس کیس کی سماعت کرتے ہوئے وزیراعظم عمران خان کے زبانی حکم پر ہونے والا آئی جی اسلام آباد کا تبادلہ روک دیا تھا۔ comments
