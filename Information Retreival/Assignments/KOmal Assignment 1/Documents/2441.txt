افغانستان میں فضائی حملہ، 10 بچوں سمیت دو خواتین ہلاک
کابل: افغانستان میں ہونے والے فضائی حملے کے نتیجے میں 10 بچوں سمیت دو خواتین زندگی کی بازی ہار گئیں۔ تفصیلات کے مطابق افغانستان صوبے وردک میں ہونے والے فضائی حملے کے باعث ایک ہی خاندان کے دس بچے اور دو خواتین ہلاک ہوگئیں۔ غیر ملکی خبر رساں ادارے کے مطابق اقوام متحدہ کی جانب سے دعویٰ کیا گیا ہے کہ ایک فضائی حملے میں ایک افغان خاندان کے دس بچے اور دو عورتیں ہلاک ہوئی ہیں، تاہم یہ واضح نہیں کہ حملہ امریکا یا افغان فوج نے کیا ہے۔ افغانستان میں اقوام متحدہ کے مشن کی جانب سے جاری کردہ بیان میں کہا گیا ہے کہ ان شہریوں کی ہلاکتوں پر افسوس اور گہری تشویش ہے۔ بیان کے مطابق یہ حملہ اتوار اور پیر کی درمیانی شب افغان صوبے وردک کے ایک گاؤں میں کیا گیا اور بظاہر اس کا ہدف طالبان عسکریت پسندوں کا ایک مبینہ ٹھکانہ تھا۔ افغانستان میں نیٹو کا فضائی حملہ،30افراد ہلاک اقوام متحدہ کی ایک رپورٹ کے مطابق گذشتہ سال فضائی حملوں کے باعث تقریباً 353 سے زائد عام شہریوں کی ہلاکتیں ہوئی تھیں۔ خیال رہے کہ گذشتہ سال نومبر میں افغانستان کے شہر قندوزمیں نیٹو کے فضائی حملے میں خواتین اور بچوں سمیت 30 شہری ہلاک اور متعدد شہری زخمی ہوگئے تھے۔ واضح رہے کہ مذکورہ مہینے مین ہی افغان اتحادی فورسز نے مشترکہ آپریشن کیا تھا جس میں 14طالبان ہلاک اور تین زخمی ہوئے ،آپریشن میں تین افغان کمانڈوز اور دو امریکی فوجی اہلکار بھی مارے گئے تھے۔ comments
