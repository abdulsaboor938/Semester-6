تحریک صوبہ ہزارہ کے قائد بابا حیدرزمان کی نماز جنازہ ادا کردی گئی
ایبٹ آباد : تحریک صوبہ ہزارہ کے قائد اور ہزارہ کے بزرگ سیاست دان بابا حیدر زمان کی نماز جنازہ ادا کردی گئی۔ تفصیلات کے مطابق خیبرپختونخواہ کے علاقے ہزارہ ڈویژن سے تعلق رکھنے والے بابا حیدرزمان کی نماز جنازہ کالج گراؤنڈ میں ادا کردی گئی۔ مرحوم کو نمازجنازہ کے بعد ان کے آبائی گاؤں دیوال می سپرد خاک کیا جائے گا۔ تحریک صوبہ ہزارہ کے قائد بابا حیدرزمان انتقال کر گئے یاد رہے کہ گزشتہ روز تحریک صوبہ ہزارہ کے چیئرمین بابا حیدرزمان علالت کے باعث 84 سال کی عمر میں اسلام آباد کے نجی اسپتال میں انتقال کرگئے تھے۔ بابا حیدر زمان اسلام آباد کے نجی اسپتال میں گزشتہ کئی روز سے علالت کے باعث زیرعلاج تھے۔ تحریک صوبہ ہزارہ کے قائد بابا حیدر زمان 1934 میں ایبٹ آباد کے نواحی علاقے دیوال منال میں پیدا ہوئے۔ انہوں نے اپنی سیاسی جدوجہد کا آغاز 60 کی دہائی میں کیا۔ انہوں نے پہلا الیکشن 1962 میں جبکہ آخری الیکشن 2013 میں لڑا۔ بابا حیدر زمان 1977 میں جمہوریت کی بحالی کی تحریک ایم آر ڈی میں شامل ہوئے اور گرفتار بھی ہوئے۔ حیدر زمان صوبائی وزیر محنت و افرادی قوت، ضلع ناظم ایبٹ آباد اور چیئرمین ڈسٹرکٹ کونسل ایبٹ آباد رہے۔ انہوں نے سنہ 1990 اور 1993 میں سابق وزیر اعظم میاں نواز شریف کے مقابلے پر قومی اسمبلی کی نشست کی لیے الیکشن میں حصہ لیا۔ سنہ 2010 میں جب صوبہ سرحد کا نام تبدیل کرکے خیبر پختونخواہ رکھا گیا تو بابا حیدر زمان نے ہزارہ کو صوبہ بنانے کے لیے سیاست دانوں کو ایک چھتری تلے اکٹھا کیا۔ انہوں نے بھرپور انداز میں تحریک کا آغاز کیا جس کے باعث انہیں ملکی اور بین الاقوامی میڈیا میں بھی پذیرائی ملی۔ comments
