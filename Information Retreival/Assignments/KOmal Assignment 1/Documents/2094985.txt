<DOCNO>2094985</DOCNO>
<HL>مطالبات پورے نہ ہونے پر ایپکا کی کال پر لاہور سمیت پنجاب میں احتجاج</HL>
<AUTHOR>نوائے وقت</AUTHOR>
<DATELINE> Pakistan 2014-03-06 02:54:23+05</DATELINE>
<TEXT>لاہور (سپیشل رپورٹر) ایپکا پنجاب کے صدر حاجی محمد ارشاد کی کال پر آج پنجاب بھر کے اضلاع قصور، شیخوپورہ، فیصل آباد، ساہیوال، گوجرانوالہ، ننکانہ، ملتان، ڈیرہ غازی خان، بہاولپور، بہاولنگر، رحیم یار خان، سیالکوٹ، راولپنڈی ، سرگودھا، و دیگر اضلاع میںاحتجاجی ریلیاں نکالی گئیں اور کمشنرز و ڈی سی اوز آفسز کے باہر دھرنے دئیے گئے جبکہ لاہور میں احتجاجی جلوس و مسلسل ڈے اینڈ نائٹ دھرنا بمقام ایوانِ وزیراعلیٰ پنجاب، کلب روڈ، جی اوآر -1، لاہور کے باہر زیر قیادت حاجی محمد ارشاد چودھری، صوبائی صدر ایپکا پنجاب و فضل داد گجر، مرکزی چیئرمین ایپکا دیا گیا جس میں فضل داد گجرمرکزی چیئرمین ایپکا، لا لہ محمد اسلم مرکزی ایڈیشنل جنرل سیکرٹری، محمد ظفر اقبال کمبوہ چیئرمین پنجاب و صدر اے جی آفس پنجاب، محمد یونس بھٹی صدر، لاہور ڈویژن کے علاوہ ملازمین شریک ہوئے۔ مظاہرین نے احتجاجی بینرز اور سیاہ جھنڈے اٹھا رکھے تھے اوراپنے جائز مطالبات کی منظوری کے لئے بھرپور نعرہ بازی کرتے رہے۔ احتجاجی دھرنا کے شرکاء سے خطاب کرتے ہوئے حاجی محمد ارشاد چودھری، صوبائی صدر پنجاب نے کہا کہ ایپکا پنجاب کی کال پر 22جنوری اور 6فروری کے احتجاج کے نتیجہ میں ایپکا، پنجاب کے جائز مطالبات کی منظوری کیلئے چیف سیکرٹری پنجاب کی بنائی گئی کمیٹی کی یقین دہانیوں کے باوجود عملدرآمد نہ ہونا اور سول سیکرٹریٹ کے سامنے 19فروری کے منعقدہ احتجاج و دھرنا کے نتیجہ میں وزیر خزانہ پنجاب مجتبیٰ شجاع الرحمن نے مطالبات جائز قرار دیکر منظور کروانے کی یقین دہانی پرعملدرآمد نہ کرنے کے خلاف اور تشکیل کردہ کمیٹی کا اجلاس نہ ہونے کی وجہ سے پنجاب بھر کے تمام سرکاری ملازمین میں تشویش اور بے چینی پائی جاتی ہے اور وہ سراپا احتجاج ہیں اور حکومت وقت سے اپیل کی کہ وہ ایپکا کے جائز مطالبات منظور کریں۔</TEXT>
