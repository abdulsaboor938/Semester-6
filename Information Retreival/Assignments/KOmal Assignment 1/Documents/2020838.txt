<DOCNO>2020838</DOCNO>
<HL>مقبوضہ کشمیر: مقبول بٹ کی برسی پر ہڑتال‘ مظاہرے: ہیلی کاپٹر تباہ‘ لیفٹیننٹ کرنل اور میجر ہلاک</HL>
<AUTHOR>نوائے وقت</AUTHOR>
<DATELINE> Pakistan 2015-02-12 04:49:34+05</DATELINE>
<TEXT>سرینگر(کے پی آئی+ آئن لائن+اے ایف پی) شہید کشمیر مقبول بٹ کی برسی پرعقیدت و احترام سے منائی گئی بدھ کو اس موقع پرمقبوضہ کشمیر میں عام ہرتال سے کاروبار زندگی معطل ہو کر رہ گیا ۔مقبوضہ کشمیر کے مختلف علاقوں میں جلسے جلوس اور مظاہرے ہوئے ۔ ان پروگرامات میں بھارت سے مطالبہ کیا گیا ہے کہ شہید کشمیر مقبول بٹ اور افضل گرو کی باقیات کشمیریوں کے حوالے کی جائیں ۔ ہڑتال کے موقع پر فریڈم پارٹی کے سربراہ شبیر احمدشاہ سمیت بیسیوں رہنمائوں کو گرفتار کر لیا گیا ۔ تفصیلات کے مطابق سری نگر کے پائین شہر اور سوپور میں پلہالن بلکہ کولگام ،کیموہ ،بیہامہ گاندربل اور اننت ناگ میں احتجاجی مظاہرین نے بھارتی فورسز پر پتھرائو کیا ۔ اس دوران پولیس کے ایک سب انسپکٹر سمیت 14 اہلکار زخمی ہوئے جبکہ نائد کھے میں پولیس کے 2عارضی شیڈ نذر آتش کئے گئے ۔اس دوران فریڈم پارٹی کے سربراہ شبیر احمدشاہ کو یو این او آفس تک مارچ کرنے سے روکا گیا اور پولیس نے انہیں ساتھیوں سمیت گرفتار کر لیا۔ہڑتال کے موقعہ پر پلہالن پٹن میں کرفیو جیسی صورتحال رہی ۔ وادی بھر میں ہمہ گیر ہڑتال سے روز مرہ کے معمولات ٹھپ ہوکر رہ گئے۔ ہڑتال اور بندشوں کے نتیجے میں شہر میں وسیع آبادی گھروں میں محصور ہوکر رہ گئی ۔بھارتی فوج کے ہاتھوں پلہالن میں شہید ہونے والے نوجوان کرکٹر فاروق احمد کو ہزاروں سوگواران کی موجود گی میں سپرد خاک کر دیا گیا ۔ اس موقع پر زبردست احتجاجی مظاہرے کئے گئے۔دریں اثناڈپٹی کمشنر بارہمولہ نے پلہالن پٹن میں پیش آئے واقعہ کی تحقیقات کیلئے ایس ڈی ایم پٹن کی قیادت میں دو رکنی خصوصی کمیٹی تشکیل دی ہے جو ایک ہفتے کے اندر اندر اپنی رپورٹ پیش کرے گی۔ کمیٹی نے واقعہ کی نسبت جانکاری رکھنے والے لوگوں سے اپنے بیانات قلمبند کرانے کیلئے کمیٹی سے رجوع کرنے کی اپیل کی ہے ۔سب ڈویژنل مجسٹریٹ پٹن حمیدہ اختر کی قیادت میں بنائی گئی دو رکنی کمیٹی میں تحصیلدار کھوئی پرویز احمدبھی شامل ہیں ۔ڈی سی بارہمولہ کا کہنا تھا کہ معاملے کی نسبت پہلے ہی ایف آئی آر درج کی گئی ہے اور تحقیقات کے دوران ملوث پائے جانے والے لوگوں کے خلاف سخت کارروائی عمل میں لائی جائے گی۔محمد افضل گورو کی برسی کے موقعہ پلہالن پٹن میں کرفیو جیسی صورتحال کے دوران احتجاجی مظاہرین پر پولیس کی فائرنگ میںطالب علم کی ہلاکت کے خلاف مزاحمتی جماعتوں کی کال پر وادی بھر میں ہمہ گیر ہڑتال سے روز مرہ کے معمولات ٹھپ ہوکر رہ گئے۔شہرسرینگر اور اسکے گردونواح میں کاروباری سرگرمیاں معطل رہیں، دکانیں، تجارتی مراکزا ور دفاتر وغیرہ بند رہے جبکہ گاڑیوں کی آمدروفت بھی بری طرح سے متاثر رہی۔البتہ کچھ ایک جگہوں پر چھوٹی مسافر اور سوموگاڑیاں سڑکوں پر نظر آئیں۔ممکنہ احتجاجی مظاہروں کے پیش نظر پائین شہر کے 5 پولیس تھانوں خانیار، نوہٹہ، مہاراج گنج،رعناواری اورصفاکدل کے تحت آنے والے علاقوں میںلوگوں کی نقل و حرکت پر پابندیاںعائدرہیںاور ان علاقوں میںکرفیو جیسا سماں دیکھنے کو مل رہا تھا ۔پائین شہر کے کم و بیش تمام علاقوں میں اضافی اہلکاروں کی تعیناتی کے ساتھ ساتھ مختلف علاقوں کو خار دار تاروں سے سیل کیا گیا تھا اور لوگوںکی نقل وحرکت کو گھروں تک محدود کر کے رکھ دیا گیا تھا ۔ ہڑتال اور بندشوں کے نتیجے میں شہر میں وسیع آبادی گھروں میں محصور ہوکر رہ گئی ۔کرفیو جیسی پابندیوں کا اندازہ اس بات سے لگایا جاسکتا ہے کہ پائین شہر کے چپے چپے پر پولیس اورسی آر پی ایف اہلکاروںکی تعیناتی عمل میں لائی گئی تھی اور جو لوگ مجبورا اپنے گھروں سے نکلے تھے انہیں بھی نصب کی گئی خار دار تاروں سے آگے جانے کی اجازت نہیں دی گئی ۔پائین شہر کو سیول لائنز علاقوں کے ساتھ جوڑنے والے تمام راستوں کو سیل کیا گیا تھا اور ممکنہ احتجاجی مظاہروں کے پیش نظر جگہ جگہ سیکورٹی فورسز نے ناکے لگائے تھے ۔ سول لائنز علاقوں میں اگر چہ اہلکاروں کی تعیناتی عمل میں لائی گئی تھی مگر لوگوں کی نقل و حمل پر کسی بھی قسم کی کوئی پابندی نہیں تھی۔ دیر شام گئے اردو بازار فورسز اور مظاہرین کے درمیاں شدید جھڑپیں ہوئیں جس کے دوران فورسز نے آنسو گیس کا استعمال کیا جس سے علاقے میں متعدد لوگوں کی آنکھوں میں سوجن پیدا ہوئی۔ ممکنہ احتجاج کو روکنے کیلئے قصبہ سوپور میں بلا اعلان کرفیو کا نفاذ عمل میں لایا گیا اور لوگوں کو قصبہ میں آنے سے روکنے کیلئے بانڈی پورہ ،کپواڑہ ،سرینگر اور دیگر روٹوں کو صبح سے ہی بند کردیا گیا اور ان روٹوں پر رکاوٹیں کھڑا کی گئیں ۔جس کی وجہ سے پورے قصبہ میں ہو کا عالم رہا ۔قصبہ میں فورسز کی بھاری تعیناتی عمل میں لائی گئی تھی تاہم اس دوران حالات پرامن رہے ۔پلہالن میں صبح 11بجے پولیس فائرنگ میں جاں بحق ہوئے طالب علم فاروق احمد بٹ کی نماز جنازہ پڑھائی گئی جس میں ہزاروں لوگوں نے شرکت کی ۔اس موقعہ پر سید علی شاہ گیلانی نے ٹیلیفونک خطاب کیا۔بعد میں فاروق احمد کو اشک بار آنکھوں سے سپرد خاک کیا گیا جس کے بعد یہاں احتجاجی جلوس نکالا گیا جس میں شامل لوگ اسلام اور آزادی کے حق میں نعرے لگا رہے تھے ۔علاقہ میں صبح سے ہی فورسز کی بھاری نفری تعینات کی گئی تھی اور احتجاجیوں کو سرینگر بارہمولہ شاہراہ پر آنے سے روکنے کیلئے ٹین سے دیوار بندی کی گئی تھی تاہم اس کے بعد وہاں مشتعل نوجوانوں اور فورسز کے مابین دن بھر شدید جھڑپیں ہوئیں اور خشت باری کررہے نوجوانوں کو قابو کرنے کیلئے شلنگ ہوئی جو دن بھر وقفے وقفے سے جاری رہی ۔سنگباری کے جواب میں پولیس و فورسز کی ٹیر گیس شلنگ کے دوران ایک12سالہ کم عمر طالب علم عامر خان ولد غلام حسن آنکھ کے نزدیک ٹیر گیس شیل یا پیلٹ لگنے سے زخمی ہوا اور اس کمسن بچے کو علاج و معالجہ کیلئے سب ڈسٹرکٹ اسپتال پٹن پہنچایا گیاجبکہ سنگباری کی زد میں آکر پولیس سب انسپکٹر خورشید احمد اور کانسٹیبل غلام محی الدین اور کانسٹیبل ہلال احمد بھی زخمی ہوئے۔ادھر پٹن اور اس کے مضافات میں بھی مکمل ہڑتال رہی ۔کوگام قصبہ کے مین چوک میں صبح 10بجے نوجوانوں کی ٹولی نے گاڑیوں پر پتھرائو کیا جس کی وجہ سے وہاں بھاگم بھاگ کے مناظر دیکھنے کو ملے ۔قصبہ میں مکمل ہڑتال رہی جبکہ یاری پورہ ،کیموہ ،دیوسر ،قاضی گنڈ ،فرصل اور دیگر علاقوں میں بھی ہڑتال سے معمولات ٹھپ رہے ۔منگل کی صبح کیموہ ،کھڈونی اور ونپوہ میں نوجوانوں کی ٹولیوں نے کھلی دکانوں اور گاڑیوںپرپتھرائو کیا جس کے بعد ان علاقوں میں سڑکیں سسنان نظر آئیں ۔ کھڈونی میں پتھرائو اور شیلنگ سے چار سی آر پی ایف اوردو پولیس اہلکار زخمی ہوئے۔گاندربل ضلع میں جزوی ہڑتال رہی جبکہ بی ہامہ چوک میں صبح کے وقت پتھرائو کا واقعہ پیش آیا ۔اننت ناگ میں جزوہ ہڑتال رہی جس دوران قصبہ کے نازک محلہ،لالچوک اور کے پی روڈ پر پتھرائو کے اکا دکا واقعات پیش آئے ۔ادھر بجبہاڑہ ،عشمقام ،مٹن ،دیلگام ،سنگم ،آرونی اور ضلع کے دیگر علاقوں میںدکانیں اور کاروباری ادارے بند رہے تاہم کئی روٹوں پر جزوی ٹریفک چلتا رہا ۔ بانڈی پورہ ،سمبل اور حاجن میں مکمل ہڑتال رہی جبکہ نائد کھے میں مشتعل نوجوانوں نے پولیس کے 2عارضی شیڈوں کو نذر آتش کیا جس کے بعد یہاں پولیس کی تعینات عمل میں لائی گئی ۔ادھر شوپیان ،بارہمولہ ،پلوامہ اور قصبہ جات میں ہمہ گیر ہڑتال کے دوران دکانیں، کاروباری ادارے، سرکاری و غیر سرکاری دفاتر اور دیگر ادارے بند رہے جبکہ گاڑیوں کی نقل و حرکت بھی ٹھپ رہی۔ کپوارہ میں ہڑتال کی کال کے پیش نظر پورے ضلع میں ہمہ گیر ہڑتال کی وجہ سے معمو لات زندگی ٹھپ ہو کر رہ گئی ۔ہڑتال کے دوران ہندوارہ ،لنگیٹ ،کرالہ پورہ ،ترہگام ،کپوارہ ،ویلگام میں دوکانیں بند رہیں جبکہ سڑکو ں پر بھی گا ڑیو ں کی آمد و رفت متاثر رہی ۔ضلع کے کئی علا قو ں میں اگرچہ صبح سے ہی گاڑیاں اپنے اڈوں میں آئیں تاہم نو جو انو ں نے ان پر پتھرائو کر کے انہیں بھگا دیا ۔ہڑتال کی وجہ سے سرکاری و غیر سرکاری ادارو ں کا کام کاج بھی متا ثر ہو ا ۔ضلع میں نو جو انوں نے کئی ایک مقامات پر اس ہلاکت کے خلاف پر امن جلوس نکالے تاہم کسی بھی جگہ سے کسی بھی نا خوشگوا رواقعہ پیش نہیں آیا ۔ دریں اثنا حریت کانفرنس جموں کشمیر کے رہنما شبیر احمد شاہ جو گزشتہ کئی روز سے نظر بند تھے، کو مولوی بشیراحمد ،ظہور احمد شیخ،مشتاق احمد،غلام محمد مقدم،محمد امین اور دیگر درجنوں کارکنوں سمیت اس وقت پولیس نے گرفتار کرلیا جب پارٹی کے ارکان نے انہیںپو لیس حصارسے توڑ کر یو این او دفتر تک لے جانے کی کوشش کی۔ پروگرام کے مطابق ڈیموکریٹک فریڈم پارٹی کو پلہالن میں فورسز کی فائرنگ کے نتیجے میں ہوئی ہلاکت محمد مقبول بٹ اور محمد افضل گورو کے باقیات کی واپسی کے لئے لال چوک میں ایک پر امن احتجاج اور دھرنے کی قیادت کرنے نیز یو این او کے مقامی آفس میں ایک میمورنڈم پیش کرنا تھا۔ لیکن پولیس نے انکی یہ کوشش ناکام بنا دی۔ادھر نوجوان طالب علم کرکٹر فاروق احمد بٹ کے گھر میں سوگ کا سماں ہے اور اہل خانہ شدید غم سے نڈھال ہیں۔فاروق احمد کی بہنوں کی آہ و بکا دیکھ کر ہر آنکگ اشک بار ہے۔مذکورہ نوجوان کے آبائی گھر میں دن بھر لوگوں کا تانتا بندھا رہا جواس غمزدہ کنبے کے ساتھ تعزیت پرسی کررہے تھے۔ہر طرف ماحول سوگوار تھا اورہر آنکھ اشکبار نظر آرہی تھی ۔ فاروق کے کمرے میں جب ایک شہری نے جانے کی کوشش کی تو اس کی چھوٹی بہن مریم نے اس کو وہاں جانے سے روکا۔مریم نے روتے بلکتے کہاوہاں میرے بھائی کے ایوارڈ ہیں جو انہیں کرکٹ میں اچھی کارکردگی دکھانے کیلئے ملے ہیں اور انہیں دیکھنا اب کسی عذاب سے کم نہیں کیونکہ میرے بھائی کوکرکٹ سے بہت زیادہ لگائو تھا ۔مریم کے مطابق فاروق فاسٹ باولر تھا لیکن اس کی باولنگ کی رفتار گولی کی رفتار کی طرح تیز تھی ۔ فاروق کی ایک اور بہن مسعودہ نے سینہ کوبی کرتے ہوئے کہا میری شادی پر مہمان آئیں گے لیکن اب ان کی دیکھ بال کون کرے گا ۔فاروق جس ٹیم کے ساتھ کھیل رہے تھے،اس کے کپتان کپتان منیر احمد نے بتایا کرکٹ فاروق کا جذبہ تھا اور کرکٹ کھیلتے وقت ہی وہ جاں بحق ہو گیا ، کرکٹ کے بغیر اس کی زندگی کا کوئی اور مقصد نہیں تھا اور وہ علاقے کا فاسٹ باولر تھا جس نے ضلع سطح پر کئی میچ بھی کھیلے منیر احمد جو فائرنگ کے دوران اس کے ساتھ تھا ،نے کہا کہ3.45منٹ پر جب ہم کرکٹ کھیل کر واپس لوٹے تو ہم نے فورسز کو علاقے میں چھاپہ مارتے ہوئے دیکھا اور وہا ں معمولی جھڑپ جاری تھی جب ہم ایک کلو میٹر کی دور ی پر پہنچے تو فورسز نے فائرنگ شروع کر دی میں نے دیکھا کہ فاروق ڈگمگا رہا تھا اور اس سے خون بہہ رہا تھا۔اس کے سر اور چہرے پر گولیاں لگی ہوئیںتھیں۔فاروق کا والد غلام محمد بٹ فائرنگ سے ایک دن قبل ہی اپنے گھر سے دوسرے گائوں میں کھیت پر کام کرنے کیلئے گیا ہوا تھا۔ اس نے اپنے بیٹے سے سوموار کو 3بجے فون پر بات کی تھی اس دوران یہ باتیں ہوئیں تھی۔ میرے بیٹے سنبھل کر رہنا ، کرکٹ کھیل کر سیدھے گھرجانا، ماں کوپریشان نہیں رکھنا۔اس واقعہ میں زخمی ہونے والا ایک اور طالب علم ریاض صورہ ہسپتال کی انتہائی نگہداشت کے وارڈ میں زیر علاج ہے۔ اس کے جسم پر طاری کپ کپی، سوکھے ہونٹ اور آنکھوں سے جھلکتا موت کا خوف دیکھنے والوں کیلئے اس کرب کی نمائندگی کرتے ہیں جو اس 18برس کے بچے نے گذشتہ 24گھنٹے میں پرداشت کیا ہے ۔ ریاض کو یہ نہیں یاد کہ اس کو گولی کس جگہ لگی ، وہ اس بات سے بھی بے خبر ہے کہ اس کے جسم کا کون سا حصہ زخمی ہے ۔ بس ایک بات جو متواتر ریاض دہراتا ہے: مجھے نہیں خبر انہوں نے گولی کیوں چلائی۔ صورہ اسپتال کے انتہائی نگہداشت والے وارڈ میں زیر علاج ریاض کے پاس وارد میں کوئی تیمار دار بھی نہیں ۔ میرا ساتھ میرا بھائی ہے مگر پتہ نہیں وہ کہاں چلا گیا ہے ؟ ریاض کو یہ بھی معلوم نہیں کہ اسے اسپتال کون لیکر آیا ۔ مجھے گولی لگی پھر مجھے ہوش نہیں تھا کہ کیا ہوا کیوں ہوا؟مجھے کہاں لے گئے؟ جان بحق ہونے والے فاروق کو میں نہیں جانتا شاید وہ بانڈ محلہ کا رہنا والا ہوگا ۔ ریاض کے مطابق دوپہر کو کھانہ کھا کر گھر سے نکلا تھا پتھراو ہورہا تھا میں تماشہ دیکھنے لگا کہ اس اثنا میں بندوقوں نے آگ اگلنی شروع۔ بھگدڑ میں مجھے ایسا محسوس ہوا کہ گرم لوہے کہ سلاخ میرے جسم میں داخل کر دی گئی ہو میں گر پڑا اور پھر مجھے کچھ یاد نہیں ۔ ریاض کے والد غلام رسول بٹ فوت ہوچکے ہیں جبکہ ان کے گھر کا واحد کفیل ان کا بڑا بھائی عبد المجید بٹ قالین بافی کر کے اہل خانہ کا پیٹ پالتا ہے ۔ ریاض کے تین چھوٹی بہنیں بھی ہیں ۔ گورنمنٹ ہائر سکینڈری سکول پلہالن میں 12ویں جماعت کا طالب علم ریاض اس فائرنگ کے واقعہ کو یاد کرتا ہے تو اس کے چہرے پر پریشانی اورخوف کے آثارصاف نظر آنے لگتے ہیں ۔ سی آر پی ایف کشمیر پولیس اور ایس ٹی ایف کے اہلکار سمانے تھے ، پتھراو ہورہا تھا کہ چانک آگ و آہن پرسنے لگی ۔ ریاض کہتا ہے کہ مجھے پیٹ میں گولی لگی ہے جب کہ معالجین کے مطابق گولی اس کے بائیں پہلو میںسامنے سے داخل ہوکر پیچھے سے نکل گئی ہے ۔ یہ پوچھے جانے پر کہ فائرنگ ہوا میں کی گئی تھی یابراہ راست ؟ریاض ایک سوالیہ انداز میں پوچھتا ہے کہ اگر فائرنگ ہوا میں ہوتی تو مجھے اور فاروق کو گولیں کیسے لگتیں؟دریں اثنا مقبوضہ کشمیر کے دارالحکومت سرینگر سے 65 کلو میٹر دور پہاڑی علاقے بانڈی پورہ ضلع میں اڑان کے 30 منٹ بعد بھارتی فوج کا ہیلی کاپٹر گر کر تباہ ہوگیا ۔ دونوں پائلٹ لیفٹیننٹ کرنل اور میجر ہلاک ہوگئے ۔ پریس ٹرسٹ آف انڈیا کے مطابق ہیلی کاپٹر رات کے وقت تربیتی مشن کے لئے اڑا اور گر گیا ۔ حادثے کی فوری طور پر کوئی وجہ نہیں بتائی گئی ۔</TEXT>
