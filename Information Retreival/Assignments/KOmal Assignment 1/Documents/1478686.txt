<DOCNO>1478686</DOCNO>
<HL>تمباکو نوشی اموا ت کی بڑی وجہ ،عوام کے تحفظ کیلئے اقدامات کرینگے ،حکام</HL>
<AUTHOR>نوائے وقت</AUTHOR>
<DATELINE> Pakistan 2018-09-18 08:45:43+05</DATELINE>
<TEXT>اسلام آباد(خصوصی نمائندہ) پاکستان میں تمباکو نوشی اموات کی سب سے بڑی وجہ ہے ، ملک میں تقریباّ 2 کروڑ39 لاکھ افراد تمباکو کا استعمال کرتے ہیں۔ وفاقی حکومت اور وزارت تمباکو نوشی کے باعث ہلاک ہونے والے افراد کو بچانے کے لئے ہر ممکن اقدامات کرے گی۔ حکام نے بتایا کہ وزارت قومی صحت سگریٹ پر ٹیکس بڑھانے اور سگریٹ مہنگا کرنے کیلئے وزارت خزانہ سے رابطہ کرے گی، سگریٹ کے پیکٹ پر تصویری وارننگ کے قانون پر عمل درآمد کروانے کیلئے صوبائی وزرائے اعلیٰ سے درخواست کی جائے گی۔ انہوں نے بتایا کہ ٹوبیکو کنٹرول سیل کو ہدایت کی کہ عوام کو تمباکو کے نقصانات اور ترکِ تمباکونوشی سے آگاہی کیلئے مہم شروع کی جائے۔ حکام نے بتایا کہ تمباکو نوشی کی شرح کم کرنے کے لئے وزارت نے مختلف اقدامات کئے ہیں جن میں کھلی سگریٹ کی فروخت پرپابندی ، سگریٹ کی ڈبیوں پر تصویری وارننگ، شیشہ کی درآمد پر پابندی اور تمباکو کی مصنوعات کی الیکٹرانک اور پرنٹ میڈیا پر تشہیر پر پابندی شامل ہیں۔</TEXT>
