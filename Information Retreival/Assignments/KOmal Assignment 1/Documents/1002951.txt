<DOCNO>1002951</DOCNO>
<HL>رجعتی ما ئنڈ سیٹ ہٹ کر نے کا وقت  روزآشنا ئی …تنویر زما ن خا ن ،لندن</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-18 05:06:00+05</DATELINE>
<TEXT>پاکستان کے لوگوں میں خوفناک اور درندگی سے لت پت اظہار دیکھے جارہے ہیں، لگتا ہی نہیں کہ یہ کوئی انسانوں کا معاشرہ ہے، باہر کی دنیا ہنس بھی رہی ہے اور ڈر بھی رہی ہے، حیران بھی ہے کہ پاکستان کا مرد کیا بن گیا ہے، کیا اس نے خود کو انسان سے بڑھ کر کچھ اور سمجھنا شروع کردیا ہے، یہ تو جانور سے بھی رہ گزر گیا ہے، عورت پر تیزاب پھینکتا ہے، زندہ دفن کردیتا ہے، عورت کو قتل کرتا ہے، عورت پر تشدد کرتا ہے، عورت کو صرف اس بنیاد پر گھر سے کسی بھی وقت نکال باہر کرتا ہے کہ وہ معاشی اور سماجی طور پر مرد پر انحصار کرتی ہے، عورت کی آزادی پر حد بندی کی لکیریں کھینچتا ہے، عورت کو گالیاں دیتا ہے، حقیر قسم کی مخلوق سمجھتا ہے، کوئی پسند کی شادی کرلے یا کسی کو پسند کرنے لگے تو بھائی، باپ اور رشتے دار سب غیرت کے مینار پر چڑھ جاتے ہیں اور ان کی غیرت کا بخار اس وقت تک ماند نہیں پڑتا جب تک لڑکی کا قتل نہیں کردیتے۔ قتل پر بھی ٹھنڈا نہیں ہوتا، پھر اس کی لاش کے ٹکڑے کرتے ہیں یا قتل کے بعد لاش کو جلاتے ہیں۔ ٹی وی چینلوں پر دیکھیں تو وہاں باریش مذہبی سیاست کے قائدین عورت کے کپڑے اتار دینے کے نعرے لگاتے پھرتے ہیں۔ کہیں عزت کے نام پر پندرہ، پندرہ سال عمر کی لڑکیاں ستر، ستر سال کے بوڑھوں کے ساتھ زبردستی بیاہ دی جاتی ہیں۔ لڑکی تعلیم حاصل کرنا چاہے تو آوارہ کہلاتی ہے۔ ملازمت کرنا چاہے تو بدچلن، پاکستانی مرد اس وقت عورت کی آزادی کے نام سے بہت بوکھلایا ہوا ہے، یہ بوکھلاہٹ پاگل پن بن چکی ہے۔ مجھے گزشتہ چند ہفتوں میں عورت پر رونما ہونے والے تشدد، قتل و غارت اور دہشت زدہ کرنے کے واقعات نے اندر سے ہلا کے رکھ دیا ہے۔ عورت کے تحفظ کی بات کرنے والی عورتوں اور حقوق انسانی کے کارکنوں کو دھمکیاں مل رہی ہیں۔ قتل کیے جارہے ہیں۔ اس زیادتی پر آواز اٹھانے والی عورتوں پر مغرب زدہ ہونے کا الزام لگا دیا جاتا ہے۔ ساری ترقی یافتہ ذہن رکھنے والی دنیا اس مائنڈ سیٹ پر پریشان ہے، بلکہ یورپین یونین کے اندر اس بات پر غور کیا جارہا ہے کہ پاکستان کو دی جانے والی امداد کو عورتوں اور اقلیتوں کے حقوق کے تحفظ کے ساتھ منسلک کیا جائے۔ حالیہ مردوں اور رجعت پسندوں کی عورت کے خلاف دیوانگی اسلامی نظریاتی کونسل کی اس تجویز کے بعد زیادہ جارحانہ طور پر سامنے آئی ہے، جس میں کونسل کے سربراہ نے عورت پر ہلکے تشدد اور سرزنش کی اجازت اسلامی قرار دی ہے۔ ایمنسٹی انٹر نیشنل کی ایک رپورٹ کے مطابق2015ء کے صرف پہلے چھ مہینوں میں پاکستان اس عورتوں پر4300تشدد کے کیس ہوئے۔ جن میں709قتل کے کیس تھے۔ 596ریپ اور گینگ ریپ کے1020، اغوا اور 186کیس غیرت کے نام پر عورت کو تشدد کا نشانہ بنانے کے ہوئے۔ اسی عرصے میں40واقعات میں عورت پر تیزاب پھینکا گیا۔ یہ وہ واقعات ہیں جو رپورٹ ہوئے جبکہ ان واقعات کی تعداد اس سے کہیں زیادہ ہے جوکہ رپورٹ نہیں ہوئے۔ یہ سب دراصل عورت کے خلاف نفرت کا زہر نہیں بلکہ عورت پر زیادہ سے زیادہ اور پھر اور زیادہ کنٹرول رکھنے کا جنون اور پاگل پن ہے۔ اس ذہنی کنٹرول رکھنے کی کیفیت کی حیثیت ایک ذہنی مرض کی شکل ہے۔ جو سماجی حیثیت سے بڑھ کے ذہنی عارضہ بن چکی ہے۔ اس کنٹرول کا مقصد عورت کی ہر مرضی اور آزادی سوچ کا خاتمہ ہے اور اس کی حیثیت کو فقط مرد کو کھلونا بناکے رکھنا ہے۔ جس کے لیے اسے کبھی عقیدے کی حدود یاد دلائی جاتی ہیں اور کبھی خاندان کی عزت کی دیواروں کو جواز بنایا جاتا ہے۔ اس تمام تر مشق میں مرد، عورت کو برابر کا انسان ماننے کو تیار نہیں۔ یہ پوری سوسائٹی کی ذہنی کیفیت کا مسئلہ ہے۔ ایسی کیفیت بچپن کی تربیت اور ماحول سے پروان چڑھتی ہے۔ میں نے پاکستانی میں خواجہ سرائوں کے ساتھ سماجی طور پر غیر انسانی رویہ کا برتائو دیکھا ہے۔ بچے وہاں خواجہ سرا پر ہنستے ہی نہیں بلکہ کسی وقت پتھر بھی مار دیتے ہیں۔ بالکل جیسے وہاں کسی بلی یا کتے کو دیکھتے ہی پتھر مارا جاتا ہے۔ یعنی عورت، خواجہ سرا، بلی، کتا کوئی بھی سوسائٹی کے ہاتھوں محفوظ نہیں۔ آج ہم بات صرف عورت تک ہی رکھیں گے کہ سوسائٹی کا یہ کس قسم کا مائنڈ سیٹ ہے کہ جس میں مرد اپنی جنس مخالف کو آزاد زندگی کا ح ق دینے کو تیار نہیں۔ جس کی حسن و ادا کی تعریفوں میں شعر و ادب کی کروڑوں ٹن کی کتابیں بھری پڑی ہیں۔ لیکن معاشرے میں حقوق اور آزادی کے حوالے سے حیثیت جانور سے بھی بدتر۔ کیا ایسا سماجی حالات کی وجہ سے یا مذہبی تعلیمات نے دماغوں میں ایسی کم تر حیثیت قائم کردی ہے کہ جہاں عورت اپنے حق کی بات کرے تو اس کے کردار پر حملہ کرو۔ اگر تنہائی میں مرد کے قابو آجائے تو اس کی عزت پر حملہ کرو۔ اگر مزاحمت کرے تو قتل کردو اور پھر قتل شدہ کو بدکردار ثابت کرو۔ یہ ہے ہمارے مرد کا معاشرہ جہاں مرد اتنے سارے جرائم کے بعد بھی پارسا کا پارسا۔ آخر یہ مائنڈ سیٹ کہاں سے آیا ہے، جس میں مرد کی غیرت عورت پر قبضے میں جا چھپی ہے۔ دور جہالت کے عربوں میں بھی ایسا ہی تھا ۔ وہاں عورت کے بازار لگتے تھے۔ سوداگر جسم کے مطابق بولی لگاتے تھے۔ اس معاشرے اثرات ہماری سوسائٹی کا مائنڈ سیٹ بن چکے ہیں۔ جس کے خاتمے کی جانب اقدام تو بعد کی بات، ہم نے کبھی سوچا بھی نہیں، اگر اب یہ ایک تحفظ حقوق نسواں کا بل آیا ہے تو مذہبی ٹھیکیدار اس کے آگے دیوار بن کے کھڑے ہوگئے ہیں اور اس کے خلاف مذہبی توجیحات دے رہے ہیں۔ انہیں اس بات پر کوئی شرمندگی نہیں ہوتی کہ ہم آج اس گھٹیا بحث میں پڑے ہوئے ہیں کہ مرد عورت کو کتنا مار پیٹ سکتا ہے اور کن حالات میں عورت کو مارنا جائز ہے۔ ایک طرف ہم ایٹمی طاقت ہونے کے دعویدار ہیں اور دوسری طرف قدیم پتھر کے زمانے کی بحث و مباحثہ میں مبتلا ہیں۔ اب وقت آگیا ہے کہ ایسے دقیانوسی مائنڈ سیٹ کو ہٹHITکیا جائے اور ایسی ٹھوس قانون سازی کی جائے کہ جس سے رجعتی سوچ کے آگے بند باندھا جاسکے۔</TEXT>
