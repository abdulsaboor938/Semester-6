<DOCNO>654961</DOCNO>
<HL>ملزمان کیخلاف مزید 76 متاثرہ افراد نے مقدمات درج کرا دئیے</HL>
<AUTHOR>روزنامہ پاکستان</AUTHOR>
<DATELINE> Pakistan 2014-12-04 02:52:47+05</DATELINE>
<TEXT>لاہور ( نامہ نگار خصوصی) لاہورہائیکورٹ کوڈی جی نیب پنجاب نے پیش ہوکر آگاہ کیا کہ کینال موٹرز سکینڈل کے ملزموں کےخلاف 76مزید متاثرہ افراد نے مقدمات درج کروائے ہیں جن کی تفتیش جاری ہے ۔ڈی جی نیب کے اس بیان کے بعد فاضل بنچ نے ایک ارب 23کروڑ روپے فراڈ کے کینال موٹرز سکینڈل کے مرکزی ملزم کی درخواست ضمانت کی سماعت 15دسمبرتک ملتوی کر تے ہوئے وکلاءکوحتمی بحث کے لئے طلب کرلیا۔ جسٹس محمود مقبول باجوہ اورمسٹر جسٹس وقاص روف مرزا پر مشتمل دورکنی بنچ نے کینال موٹرز سیکنڈل کے مرکزی ملزم رانا قیصر عزیز کی درخواست ضمانت پر سماعت کی۔ ڈی جی نیب حسنین احمد عدالت پیش ہوئے۔ ملزم کی جانب سے مصباح الحسن ایڈووکیٹ نے درخوست ضمانت میں موقف اختیارکیا کہ نیب نے کینال موٹرز سکینڈل کیس میں رانا قیصر عزیز کو گرفتارکیا۔ ملزم پونے 5سال سے جیل میں ہے اورابھی تک نیب نے تفتیش مکمل نہیں کی۔ انہوں نے عدالت سے استدعا کہ ملزم کی درخواست ضمانت منظور کی جائے۔ ڈی جی نیب حسنین احمد نے عدالت کو بتایا کہ ملزم نے 230شہریوں سے فراڈ کیا۔ ملزم کا چالان ٹرائل کورٹ میں جمع کروادیا ہے۔مزید 76 متاثرہ افراد نے مختلف تھانوں میں ملزم رانا قیصر نذیر کے خلاف مزید مقدمات درج کرائے ہیں۔ نیب اب مختلف تھانوں میں درج ہونےوالے مقدمات کی تفتیش کررہا ہے۔ ملزم سے پلی بارگیننگ کے تحت حاصل کی گئی رقم بھی متاثرین میں تقسیم کی ہے۔ عدالت نے ڈی جی نیب پنجاب حسنین احمد کی کارکردگی کا سراہتے ہوئے کیس کی مزید سماعت 15دسمبر تک ملتوی کرتے ہوئے وکلاءکو حتمی بحث کے لئے طلب کرلیا۔ کینال موٹرز سکینڈل</TEXT>
