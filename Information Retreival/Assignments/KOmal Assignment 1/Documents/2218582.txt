<DOCNO>2218582</DOCNO>
<HL>غیر قانونی تارکین وطن کی روک تھام کیلئے کھوکھرا پار سرحد پر جدید سسٹم نصب</HL>
<AUTHOR>نوائے وقت</AUTHOR>
<DATELINE> Pakistan 2013-01-02 07:46:00+05</DATELINE>
<TEXT>کراچی (سٹاف رپورٹر) نیشنل ڈیٹا بیس اینڈ رجسٹریشن اتھارٹی (نادرا) نے کھوکھر پارسرحد پر انٹیگریٹیڈ بارڈر مینجمنٹ سسٹم (آئی بی ایم ایس) نصب کر دیا ہے‘ کھوکھر پار پاکستان کا پہلا ریلوے لنک ہے جس پر یہ سسٹم لگایا گیا ہے۔ یہ بات نادرا ترجمان نے جاری بیان میں کہی۔ یہ نظام غیر قانونی داخلے، جعلی دستاویزات کے استعمال، انسانی اسمگلنگ اور دیگر سفری بے قاعدگیوں کو روکنے میں مدد دیتا ہے۔ کھوکھرا پار بارڈر سٹیشن پر نظام لگائے جانے کے بعد تمام مسافروں کی آمد اور روانگی اس سسٹم کے ذریعے کی جائے گی۔ اب تک اس سسٹم کے ذریعے تقریباً800 مسافروں کو پراسس بھی کیا جاچکا ہے۔</TEXT>
