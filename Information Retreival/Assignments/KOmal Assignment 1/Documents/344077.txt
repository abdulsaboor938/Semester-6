<DOCNO>344077</DOCNO>
<HL>لاہور ہائیکورٹ بار کو فوجی عدالتوں کے قیام میں مجوزہ توسیع کیخلاف ملک گیر احتجاج کا اعلان</HL>
<AUTHOR>روزنامہ پاکستان</AUTHOR>
<DATELINE> Pakistan 2017-01-18 04:04:32+05</DATELINE>
<TEXT>لاہور(نامہ نگار خصوصی )لاہور ہائیکورٹ بار نے فوجی عدالتوں کے قیام میں مجوزہ تو سیع کے خلاف ملک گیر سطح پر احتجاج کرنے کا اعلان کردیاہے ،وکلاء عہدیداروں کا کہنا ہے کہ جمہوری حکومت کو فوجی عدالتوں نہیں بنانے دیں گے۔لاہور ہائیکورٹ بار میں عہدیداروں اور سابق صدور کے ہمراہ صدرلاہور ہائیکورٹ بار رانا ضیاء عبد الرحمن نے مشترکہ پریس کانفرنس سے خطاب کرتے ہوئے کہاکہ پارلیمنٹ کے اندر سیاسی جماعتوں کو اپنے حلف کی پاسداری کرتے ہوئے دوبارہ سے فوجی عدالتوں میں تو سیع نہیں کرنی چاہیے ۔انہوں نے کہا کہ اگر دوبارہ فوجی عدالتوں کی تو سیع کی گئی تو ملک بھر کے وکلاء اس کے خلاف سڑکوں پر ہوں گے ۔فوجی عدالتوں کی توسیع ماورائے آئین اقدام ہے وکلاء اس مسئلے پر ملکی سطح پر وکلاء تنظیموں کا کنونشن بلائیں گے۔پریس کانفرنس سے خطاب کرتے ہوئے وکلاء رہنماء حامد خان ، شفقت محمود چوہان احمد اویس نے کہا کہ آئین کی رو سے موجودہ آئینی عدالتوں کو طاقت دی جائے اور اسے مضبوط کیا جائے۔</TEXT>
