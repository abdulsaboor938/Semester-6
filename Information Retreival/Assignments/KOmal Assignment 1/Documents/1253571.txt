<DOCNO>1253571</DOCNO>
<HL>عالمی قوتیں میانمار کی پشت پناہی کر رہی ہیں:ہول سیل میڈیسن مارکیٹ</HL>
<AUTHOR>روزنامہ جنگ</AUTHOR>
<DATELINE> Pakistan 2017-09-11 05:09:00+05</DATELINE>
<TEXT>ملتان( سٹاف رپورٹر) ہول سیل میڈیسن مارکیٹ کے چیئرمین ملک کامران نذیر نے کہا ہے کہ اسلام دشمن عالمی قوتیں میانمار حکومت کی پشت پناہی کر رہی ہیں۔پاکستان سمیت تمام اسلامی ممالک کی جانب سے صرف زبانی جمع خرچ پر اکتفا کیا جا رہا ہے لیکن ریاستی ظلم و تشدد روکنے کے لیے کوئی عملی قدم نہیں اٹھایا گیا۔ یہاں تک کہ سلامتی کونسل کا اجلاس بھی طلب نہیں کیا گیا۔ انہوں نے کہا کہ او آئی سی اور دوسرے مسلمان ادارے دنیا میں مسلمانوں کے مفادات کا تحفظ کرنے میں بری طرح ناکام ہوئے ہیں۔ انہوں نے ترکی کے کردار کو خراج تحسین پیش کرتے ہوئے کہا کہ روہنگیا مسلمانوں کو بنگلہ دیش میں پناہ دلوانا اور ان کے تمام اخراجات اٹھانا یہ ترکی کی اپنے مسلمان بھائیوں کی بہت بڑی خدمت ہے۔حکومت پاکستان سے مطالبہ کرتے ہیں کہ وہ بھی مالدیپ کی طرح فوری طور پر برما سے ہر طرح کے سفارتی و تجارتی تعلقات ختم کرے اور خود بھی برما کے مسلمانوں کی ہر ممکن مدد کرے اور اس حوالے سے او آئی سی کا اجلاس طلب کرکے دوسرے مسلمان حکمرانوں کو بھی جھنجھوڑے تاکہ وہ برما کی حکومت پر ہر ممکن دباؤ ڈالیں اور دنیا سے مطالبہ کریں کہ یہ ظلم و ستم،قتل وغارت اور مسلمان عورتوں کی بے حرمتی فوری طور پر بند کروائی جائے،چاہے اس کے لیے طاقت کا استعمال ہی کیوں نہ کرنا پڑے۔</TEXT>
