<DOCNO>691827</DOCNO>
<HL>غزہ پر جارحیت ،سابق جاسوس نے امریکی کرتوت بے نقاب کر دئیے</HL>
<AUTHOR>روزنامہ پاکستان</AUTHOR>
<DATELINE> Pakistan 2014-08-05 21:02:48+05</DATELINE>
<TEXT>ماسکو (نیوز ڈیسک) امریکہ کی طرف سے اسرائیلی جنگی جرائم کی سفارتی حمایت تو ساری دنیا کے سامنے عیاں ہے لیکن اب اس ظالم و جابر ریاست کو فلسطینیوں کا خون بہانے کیلئے امریکہ کی طرف سے ہتھیاروں، فنڈز اور انٹیلی جنس مدد کے شواہد بھی سامنے آگئے ہیں۔ سابق امریکی جاسوس ایڈورڈ سناﺅڈن نے انکشاف کیا ہے کہ امریکی ”نیشنل سیکیورٹی ایجنسی“ اسرائیل کو جنگی سازو سامان، مالی مدد اور فلسطینی علاقوں اور حماس کی جاسوسی کی خدمات بھی فراہم کررہی ہے۔ خبر رساں ادارے ”دی انٹرسیپٹ“ نے اپنی ایک رپورٹ میں بتایا ہے کہ کینیڈا اور برطانیہ سے دستیاب ہونے والی خفیہ معلومات بھی اسرائیل کو فراہم کی جارہی ہیں۔ ان انٹیلی جنس معلومات کا تعلق فلسطین اور غزہ میں واقع اہداف سے ہے تاکہ فلسطین میں زیادہ سے زیادہ تباہی مچائی جاسکے۔ سناﺅڈن کے قریبی ساتھی صحافی گلین گرنیوالڈ کو ایسی دستاویزات بھی موصول ہوئی ہیں جن میں اسرائیل کے فلسطین کے خلاف 2009ءکے آپریشن ”کاسٹ لیڈ“ کے دوران امریکہ کے ساتھ جاسوسی معاہدے کا انکشاف ہوا ہے۔ گرنیوالڈ کا کہنا ہے کہ اسرائیل کی جاسوسی کارروائیوں کے ذریعے مدد کرنے میں امریکی NSA، اسرائیل ISNU اور کینیڈین CSEC مل کر کام کررہی ہیں۔ انہوں نے یہ بھی بتایا کہ اسرائیل کی مدد میں امریکہ کی طرف سے 5 لاکھ ڈالر کی کئی نقد ادائیگیاں بھی شامل ہیں۔</TEXT>
