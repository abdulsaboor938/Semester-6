<DOCNO>1008107</DOCNO>
<HL>آپ زندہ قوم ہیں ؟  تحریر:رابعہ وارثی…لندن</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-26 05:06:00+05</DATELINE>
<TEXT>اگر یہ سچ ہے تو واقعی پاکستان میں رائج انصاف کا قانون نہ صرف اندھا بلکہ گونگا، اور بہرا بھی ہے… ہر روز عورتوں پر وحشت اور درنگی کے پہاڑ توڑئے جاتے ہیں۔ کہیں پسند کی شادی، کہیں غیرت کے نام پر کہیں شادی سے انکار پر اور کہیں بیٹیاں پیدا کرنے کے طعنے سہہ سہہ کرآخرکار وہ تنگ آکر تیزاب پی لیتی ہے۔ حوا کی بیٹی جانتی ہے کہ اس معاشرے میں جہاں کم عقل اور جہالت سے بھرے دماغوں کی بھرمار ہے اس کی ملزوم بیٹیاں بھی کل کسی ابن آدم کے ظلم کا شکار بنتی رہیں گی اس لئے وہ جب تیزاب پیتی ہے ، یا کسی دریا میں چھلانگ لگاتی ہے تو معصوم پھولوں کو بھی اپنے ہمراہ لے جاتی ہیں۔ اس نام نہاد معاشرے میں اس قسم کے دل خراش واقعات ایک معمول بن چکے ہیں… ملک میں قتل غارت کو معمول بنا کر اس قوم کو نفسیاتی اور جذباتی طور پر اس قدر بے حس کردیا گیا ہے کہ ان غیرانسانی افعال کے خلاف سوسائٹی کا کوئی بڑا ردعمل سامنے نہیں آتا… یہ واقعات اس تواتر سے ہورہے ہیں کہ محسوس یوں ہوتا ہے کہ ہمارے معاشرے میں حوا کی بیٹی کوتیسرے درجے کی مخلوق بھی تصور نہیں کیا تھا۔ اس قسم کے واقعات کا ارتکاب کرنے والے واقعی انسان کہلانے کے لائق ہیں بھی یا نہیں کیا ان لوگوں کا دین سے بھی کوئی واسطہ ہے یا نہیں؟ یہ سارے وہ سوال ہیں جن کا جواب اور حل ریاست کی رٹ مضبوط ہونے میں ہے۔ ہر معاشرے میں اخلاقی برائیاں اور کمزوریاں بھی ہوتیں ہیں۔ کوئی معاشرہ ان برائیوں سے پاک نہیں ہے۔ ہم مغرب میں بستے ہیں اور یہاں جس طرح قانون کی پاسداری کی جاتی ہے۔ اکثرحیرت ہوتی ہے کہ کاش ہمارے مادر وطن میں بھی جرائم اور برائیوں کی روک تھام کے لئے قانون انتہاہی طاقتور اور فوری انصاف فراہم کرنے والا ہوتا۔ عورتوں کے تحفظ کے لئے ایک بل پاس ہوا بھی تو عصر حاضر کے تضاضے اور پاکستان کے موجودہ حالات کو یکسر نظر انداز کردیا گیا۔ہمارے رب نے بھی مخصوص حالات میں انسانی جان کو بچانے کے لئے حرام کو بھی حلال قرار دیا ہے۔ اسلامی تعلیمات کی تشریح تو صرف اپنے مفادات کے لئے نہ کی جائے۔ یہاں پاس بل کے بعد ہلکے سے تشدد کی تشریح کرنے والے سرپھرئے دماغوں کی بھرمار ہے۔ پاکستان کے حالات جس میں ہرروز عورت مرد کے تشدد اور ظلم شکار ہورہی ہے یہ اس کا حل نہیں تھا بلکہ ایسے واقعات کے مرتکب افراد کو کڑی سے کڑی سزا اور فوری سزا دی جاتی جاکہ دوسرے مجرمانہ ذہن رکھنے والوں کو عبرت حاصل ہوتی۔ مرد کی بے حسی اور خود غرضی کا شکار عورت ہر جگہ بے بس نظر آتی ہے اور اس کی بھڑکائی ہوئی آگ میں جل کر خاکستر ہوجاتی ہے۔پاکستان کے مسائل اسقدر ہیں کہ اس کے بے پایاں وسائل سے صرف ایک مخصوص طبقہ ہی لطف اندوز ہورہا ہے اوپر سے مہنگائی نے مڈل کلاس اور اپرمڈل کا اس کے معاشی مسائل اور بڑھا دیئے ہیں جس کی وجہ سے گھروں میں میاں بیوی کے جھگڑے بڑھتےجارہے ہیں۔ عورت کو بیٹیاں پیدا کرنے پر طعنے سننے پڑتے ہیں۔ جس کے باعث وہ اکثر اپنی اور بچوں کی زندگیوں کا خاتمہ کرلیتی ہے۔اگر زندہ بھی رہے تو خاوند اور سسرال والوں کے طعنے اس کی رندگی کو دوبھر بنائے رکھتے ہیں۔ سوچنے کی بات تو یہ ہے کہ ایسی عورت کی گود میں پل کر جوان ہونے والے بچے کیا سیکھ رہے ہیں۔ آنکھ کھولتے ہی انہوں نے ماں پر تشدد اور ظلم ہوتے دیکھا۔ کیا وہ اپنے معاشرے کے کا رآمد شہری بن سکتے ہیں۔ کیا ہم بچوں کو ایسی تعلیم دیتے ہوئے بھول جاتے ہیں کہ رسول خدا نے اپنے امت کیلئے بہترین مثال چھوڑی ہے کہ کس طرح وہ اپنے ہاتھوں سے سارے گھر کا کام کرتے کس طرح اپنی ازواج کی گھر میں بھی مدد کرتے اور کبھی اونچی آواز میں بات تک نہیں کی۔ آج خود کو مسلم کہنے والے ہی اس تعلیمات سے دور ہیں نواز شریف صاحب اور آرمی چیف جنرل راحیل شریف سے گزارش ہے کہ جیسے آپریشن ضرب عضب نے معاشرے میں دہشت گردی کو جڑ سے اکھاڑنے کی تمام تر کوششں کی ہے اور اب تک یہ کوششیں جاری ہیں اسی طرح معاشرتی اور اخلاقی برائیوں کو دور کرکے ہر ادارے کو مضبوط بنیادیں فراہم کی جائیں معاشرتی اصلاح کی ضمن میں میری کچھ سفارشات ہیں۔ :1 ۔ جیسے فوج کا ادارہ مضبوط بنیادوں پر قائم ہے ویسے ہی سول اداروں کو مضبوط کیا جائے تاکہ ملک کرپشن جیسی لعنت سے نکل سکے۔:2 ۔ صحت اور تعلیم کے بارے میں ایک ایسی مربوط پالیسی مرتب کی جائے کہ پاکستان کے ہر شہری کو ٹیکس ادا کرنے کے بعد اچھے ہسپتالوں میں علاج کی سہولتیں میسر ہوں۔ میں مغرب کی مثال دینا چاہتی ہوں۔ہم ہر مہینے ایک مخصوص ٹیکس ادا کرتے ہیں۔ سال کا یہ تقریباً 2 ہزار یا اس سے بھی کم بنتا ہے۔ کم آمدنی والوں کو ٹیکس میں چھوٹ دی جاتی ہے۔ مگر یہ ٹیکس ادا کرکے ہم لوگ ہر قسم کی فکر سے آزاد ہوجاتے ہیں۔ جیسے بیمارہوں تو فکر نہیں کرنا پڑتی کہ اب علاج و دوائی کیلئے رقم کہاں سے آئے گی۔ تعلیم دسویں گریڈ تک بالکل فری ہے۔ ہر سکول کا نصاب ایک جیسا ہے۔ سکول بچے کو کاپیاں پنسلیں اور کتاب فراہم کرتا ہے۔ بچے کو گدھے کی طرح کتابیں نہیں لادنی پڑتیں۔ بچے سکول میں ہی کام کرکے کتابیں وہیں چھوڑ کر آتے ہیں مگر اسٹڈی کے لئے لائیبری سے کتاب مستعار لے کر گھر میں مطالع کیا جاتا ہے۔ سکول بہت اچھے سٹینڈر کو نہ پہنچ پائیں یا اچھے رزلٹ نہ دے رہے ہوں تو انہیں وارننگ دی جاتی ہے کہ نیشل لیول کو حاصل کریں ورنہ انہیں بند کردیا جاتا ہے۔ مگر ایسا کم ہی ہوتا ہے۔ (2 ) اساتذہ کے لئے اعلیٰ درجے کی ٹریننگ کا انتظام ہو اور تقرر میرٹ کی بنیاد پر کیا جائے۔ انتخاب کرتے وقت ان کی ذہنی اور اخلاقی استعداد کا اندازہ لگانے کے لئے ایک سوالنامہ پر کروایا جائے۔ نئی نسل کو اخلاقی اور مذہبی علم کے ساتھ ساتھ دینوی علم دینے والے ہر لحاظ سے پر فیکٹ ہونا چاہئے۔ تاکہ وہ ایک بہترین نسل تیار کرنے میں مدد دے سکے ۔ (3)سکول والدین کے لئے کورسز کا بندوبست کرے خاص طور پر Good Prenting کے کورسز کروائے جائیں تاکہ گھروں میں ماں باپ بھی بچے کی اچھی تربیت میں مدد دے سکیں۔ نپولین نے تو ایسے ہی نہیں کہا تھا کہ مائیں مجھے اچھی نسل دیں میں آپ کو ایک بہترین قوم دوں گا۔ (4) ملک میں رٹو طوطے بنانے کی بجائے بچوں کو اپنا دماغ استعمال کرنے پر ترغیب دینے کے لئے انہیں مختلف مقامات کے ٹور کے بعد اپنے تجربے اور مشاہدے کی بناکر آرٹیکل لکھوائے جائیں۔ تاکہ بچے کی ذہانت کھل کر سامنے آسکے۔ (5) ملک میں امتحانوں میں نمبروں کی بجائے گریڈ کا سسٹم رائج کیا جائے۔ گریڈ سسٹم مغرب میں گورنمنٹ کے سکولوں سے لے کر غیر سرکاری سکولوں تک رائج ہے اس سسٹم کے تحت بچوں کو ذہنی استعداد کے مطابق گریڈ ملتے ہیں۔ کسی بھی بچے کو فیل نہیں کیا جاتا تاکہ اس میں احساس کمتری پیدا نہ ہو اور اس کی زندگی کا ایک سال ضائع ہونے سے بچ جائے۔ صرف اس سسٹم کو اس نقطہ نظر سے رائج کیا گیا ہے کہ کم گریڈ والوں کو محنت پر ابھار جائے۔ جو بچے کم گریڈ لاتے ہیں یہاں کے اساتذہ والدین کی پارٹنر شپ میں مل جل کر بچے کے ساتھ کام کرتے ہیں اس مشترکہ پارٹنر شپ کے نتیجے میں حیران کن اعداد و شمار سامنے آتے ہیں کہ کچھ بچے تو ذہین بچوں کے قریب آجاتے ہیں اور کچھ اسقدر اعتماد حاصل کرلیتے ہیں کہ محنت کے نتیجے میں LOW گریڈ والے بچے بھی اپنی ذہنی صلاحیتوں کے مطابق ایک درست سمت کی طرف آجاتے ہیں اور زندگی میں کہیں نہ کہیں سٹیل ہوجاتے ہیں۔ ہم نے یہاں خود اس سسٹم کی کامیابی کا مشاہدہ کیا ہے مغرب کی ترقی کی چکا چوند سے ہم متاثر ضرور ہوتے ہیں مگر اسے کیوں اپنے ہاں اپلائی کروانے کی کوشش نہیں کی جاتی؟ اگر یہاں لوگ اپنی باری کے لئے بہت صبر سے لائن میں کھڑے ہوتے ہیں اور اگر ٹریفک لائٹ پر وزیراعظم کی گاڑی بھی عوام کی گاڑیوں کے ساتھ رکتی ہے تو اس کے لئے نرسری سے ہی بچوں کو سکھایا جاتا ہے کہ انہیں کس طرح سڑک کراس کرنی ہے۔ کس اشارہ پر چلناہے اور ٹریفک کے کس اشارے پر رکنا ہے۔ سکول کے ٹرپ شاپنگ سینٹر لے جائے جاتے ہیں۔ سکول کی طرف سے سکھایا جاتا ہے کہ آپکو لائن میں کھڑے ہوکر اپنی باری کا انتظار کرناہے۔انسانی جان تو بہت اوپر کی بات ہے ۔ یہ لوگ اپنے کتے بلیوں کی دیھ بھال بھی پوری ذمہ داری سے کرتے ہیں۔ اب آتے ہیں تعلیم کے سسٹم کی طرف جس میں ہم اپنی مذہبی تعلیم کو لازماً شامل کرنے سے قاصر ہیں۔ سکولوں میں مذہبی تعلیم کے لئے 15 منٹ مختص کرنے سے کام نہیں بنے گا پاکستانی معاشرہ اسلامی بنیادی تعلیمات سے اس قدر دور ہے کہ یہ 15 منٹ ناکافی ہیں کم از کم 30 منٹ تو ہوں۔ اور نصاب میں معاشرتی اصلاح کے لئے (1) ناپ تول میں انصاف (2) ملاوٹ کرنے پر سزا کی وعید (3) عورتوں اور مردوں کے حقوق کے متعلق رب تعالیٰ کےارشادات۔ ایسی بہت سی قرآنی آیات ہیںجو ہم اپنی نئی نسل کو شروع ہی سے پڑھا کر ان کو اچھا اور کامیاب انسان بننے میں مدد دے سکتے ہین۔ ساری قرآنی آیات سکول کی سطح سے پڑھائی جائیں۔ ہم نے قرآن کو ترجمے کے ساتھ سکول کی سطح سے سیکھنا شروع کیا ہم کبھی مدرسے نہیں گئے۔ سکول اور کالج تک ہم نے قرآن کے پہلے دو یا تین سپارے ترجمے کے ساتھ پڑھے اور ہمارے اساتذہ نے اتنی ایمانداری اور محبت سے قرآنی علم ہمارے ذہنوں میں انڈیلا کہ ہم نے اس تعلیم کے نتیجے میں آج تک ہمیشہ برائی، لالچ، جھوٹ اور چوری سے نفرت ہی کی اور اپنے ہمراہ رہنے والوں کو بھی یہی سبق دیا۔ پاکستان کی 70 پرسنٹ آبادی گائوں میں رہائش پذیر ہے۔ صحت، علاج، معالجے اور تعلیم کی سہولتیں نہ ہونے کے برابر ہیں اور دیکھا گیا ہے کہ جرائم کی پرسنٹیج بھی زیادہ ہے۔ ان علاقوں میں کام کرکے آپ پاکستان کے بہت سے مسائل حل کرسکتے ہی۔دینی و دینوی تعلیم دے کر آپ ان پسماندہ علاقوں کو دوسرے ترقی یافتہ علاقوں کے برابر لاسکتے ہیں۔آپ سب سے دست بدست الحتبا ہے کہ اپنے وطن کے لئے پالیسیاں بناتے ہوئے صرف اپنے وطن اور ان میں رہنے کے مفادات کے تحفظ کو مد نظر رکھتے ہوئے مرتب کی جائیں۔ دو جنگوں کا فریق بن کر ہم نے بہت کچھ کھویا ہے۔ آرمی سیکورٹی اداروں نے بے شمار قربانیاں دی ہیں۔ پاکستانیوں نے اپنی جانیں دی ہیں۔ معاشرے میں امن و سکون کے لئے انسانوں پر پیسہ خرچ کرنا ہوگا۔ تاکہ علم کی شمع جلا کر ہم جہالت اور کم علمی کے اندھیرے دور کرسکیں حوا کی بیٹی کو اپنا جائز مقام ملے۔ ہر شہری اپنے وطن کے لئے ایک کار آمد انسان بن سکے۔اس معاشرے کی اصلاح پارلیمنٹ میں کھڑے ہوکر عورتوں کا مذاق بنانے والوں سے لے کر نیچے تک وقت کی اہم ضرور ہے۔ گھروں کے اندر ماں باپ اور سکولوں میں اساتذہ کو اپنی ذمہ داریاں ایمانداری سے سنبھالنی ہوںگی ورنہ آئے دن مظلوم عورتوں کو زندہ جلایا جاتا رہے گا اور مغربی معاشرہ اور پوری دنیا میں ان واقعات کا فائدہ اٹھاکر پاکستان مخالف پراپیگنڈا کیاجاتا رہے گا۔</TEXT>
