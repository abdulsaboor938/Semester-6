کل اسکول کھلیں گے یا نہیں؟ متضاد اعلانات پر طلبا و طالبات اور والدین پریشان
کراچی / لاہور : آل پاکستان پرائیویٹ اسکولز فیڈریشن نے کل ملک بھر میں پرائیویٹ اسکول بند رکھنے کا اعلان کیا ہے جبکہ محکمہ تعلیم سندھ کا کہنا ہے کہ تمام اسکول معمول کے مطابق کھلے رہیں گے۔ تفصیلات کے مطابق سندھ میں کل اسکول کھلیں گے یا نہیں، متضاد اعلانات پر طلباء و طالبات کے والدین پریشان ہوگئے کہ کل بچوں کو اسکولز بھیجا جائے یا نہیں۔ آل پاکستان پرائیویٹ اسکولز فیڈریشن نے کل یکم اکتوبر بروز جمعرات ملک بھر میں نجی اسکولز بند رکھنے کا اعلان کیا ہے، اس حوالے سے آل پاکستان پرائیوٹ اسکولز فیڈریشن کا کہنا ہے کہ یہ فیصلہ طلباء و طالبات، اساتذہ کرام اور اسکولوں کی حفاظت کیلئے کیا گیا ہے۔ دوسری جانب ڈی جی پرائیویٹ انسٹی ٹیوشنز کا کہنا ہے کہ کل سندھ میں نجی اسکولز کھلیں رہیں گے۔ محکمہ تعلیم سندھ نے بھی کل تمام اسکولز کھلے رکھنے کا اعلان کیا ہے۔ ڈی جی پرائیویٹ اسکولز کا مزید کہنا ہے کہ اسکول بند کرنے یا نہ کرنے کا فیصلہ سندھ حکومت کرے گی، محکمہ تعلیم سندھ کا کہنا ہے کہ پرائیوٹ اسکولز ایسوسی ایشنز کو اسکول بند کرنے کے اعلان کا اختیارنہیں ہے، محکمہ تعلیم سندھ کا مزید کہنا ہے کہ امن وامان کی صورتحال خراب ہوئی تو رات گئے چھٹی کا اعلان کیا جائے گا۔ علاوہ ازیں پرائیویٹ اسکول نیٹ ورک کے مطابق خیبرپختونخوا میں بھی کل تمام نجی تعلیمی ادارے بند رہیں گے۔  comments
