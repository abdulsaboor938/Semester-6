<DOCNO>958718</DOCNO>
<HL>پاکستان کو بدنام کرنے کیلئے بھارت کا اپنی سرزمین پر حملہ کرانیکا منصوبہ بے نقاب</HL>
<AUTHOR>روزنامہ جنگ</AUTHOR>
<DATELINE> Pakistan 2016-04-07 05:04:00+05</DATELINE>
<TEXT>اسلام آباد (خصوصی رپورٹ) اسلام آباد کی جانب سے بھارتی خفیہ ایجنسی را کے دہشت گرد کلبھوشن یادیو کو گرفتار کرنے کے بعد بھارت کو دنیا بھر میں ہونے والی ہزیمت کے بعد بھارت اپنی ہی سرزمین پر دہشت گرد حملہ کرانے کی منصوبہ بندی کر رہا تھا اور اس کے بعد اس کا الزام پاکستان پر عائد کرنا چاہتا تھا، یہ منصوبہ پاکستان کی سرکردہ سیکورٹی ایجنسی نے بے نقاب کر دیا ہے۔ سرکاری سیکورٹی ایجنسی کے ایک ذریعے نے کہا کہ فوجی قیادت کو پہلے ہی بھارتی منصوبے سے آگاہ کیا جا چکا ہے جبکہ سویلین حکومت کو بھی جلد آگاہ کر دیا جائے گا۔ ذریعے نے بتایا کہ بھارت پاکستان کو بدنام کرنے کیلئے ایک جعلی کارروائی (فالس فلیگ آپریشن) کرنے والا ہے اور ایسا اس ہزیمت کی وجہ سے کیا جا رہا ہے جو بھارت کو اس کے را کے ایجنٹ کلبھوشن یادیو کی گرفتاری کے نتیجے میں اٹھانا پڑی ہے۔ ذریعے نے کہا کہ اس ڈرامے کا مقصد یہ ہے کہ بھارت خود کو دہشت گردی کے سازشی عنصر کی بجائے ہدف کے طور پر پیش کرنا چاہتا ہے۔ ذریعے نے مشتبہ منصوبے سے متعلق کچھ معلومات کا تبادلہ بھی کیا۔ تفصیلات بتاتے ہوئے سیکورٹی ذریعے نے کہا کہ بھارتی سیکورٹی ادارے آپس میں اس معلومات کا تبادلہ کر رہے ہیں کہ ایک پاکستانی باشندہ بھارت میں دہشت گرد حملہ کرنے کی منصوبہ بندی کر رہا ہے۔ کہا جاتا ہے کہ ابتدائی طور پر بھارتی ریاست مغربی بنگال کے ضلع کھرگ پور کے ایس پی نے حال ہی میں اس بات کا ’’انکشاف‘‘ کیا کہ ایک امریکی شہری مائیک سمتھ نے 22؍ مارچ 2016ء کو جیٹ ایئرویز کے کال سینٹر پر فون کیا اور انہیں آگاہ کیا کہ پاکستانی باشندہ عبدالرزاق ممبئی، دہلی اور کلکتہ میں بم دھماکے کرنے کی منصوبہ بندی کر رہا ہے۔ اس کے بعد نئی دہلی میں بی ایس ایف نے ’’انکشاف‘‘ کیا کہ 24؍ مارچ 2016ء کو بھارتی ایجنسیوں کو ایک پیغام ملا کہ مائیک سمتھ ڈارشیا نامی ایک امریکی باشندے نے عبدالرزاق نامی شخص کی دھمکی آمیز فون کالز موصول کی ہیں جس میں وہ بتا رہا ہے کہ بھارت کے مختلف علاقوں بشمول ریلوے اسٹیشنوں، گرجا گھروں، عوامی مقامات اور ایئرلائنز میں دھماکے کرنے کی منصوبہ بندی کر رہا ہے۔ اس کے بعد کھرگ پور (مغربی بنگال) میں ریلوے پولیس کے ایس پی نے ایک مرتبہ پھر اس کہانی کی توثیق کرنے کی کوشش کی کہ 27 مارچ 2016 کو دبئی میں ایک ہوٹل کے مالک مسٹر جان نے پشچم وہار میں ایک ہوٹل ریڈیسن کے استقبالیہ پر فون کرکے اطلاع دی کہ ان کے ہوٹل میں قیام پذیر ایک پاکستانی مہمان عبدالرزاق نے انہیں بتایا ہے کہ صبح 11 سے سہ پہر تین بجے کے دوران ریڈیسن ہوٹل پشچم وہار، دوارکا، ہوٹل آئی ٹی سی موریا، ہوٹل اوبیروئے، ہوٹل کنشک، بس اسٹاپ آئی ائی ائی ایم ایس، آئی پی کالج پولیس اسٹیشن پہاڑ گنج، وسنت وہار مال، سٹی ساکیت، گیلیکسی مال، ڈی مال، سبھاش پیلیس، ڈی ایل ایف ایمپوریم، پیسیفک، میٹرو آئی جی آئی اے، پریتم پورا، ویلکم، شیوا جی اسٹیڈیم، پیڑا گڑھی، ریلوے اسٹیشن نیو دہلی، اکھشر دھام مندر، ایسکون ٹیمپل، کالکا جی، بالاجی گوری شنکر مندر اور بھارتی پارلیمنٹ میں دھماکے ہوں گے۔ انہوں نے یہ بھی بتایا کہ فلائٹ نمبر ای وائی 022، آر اے 206، ای ایکس 511، 6 ای 301، 9 ڈبلیو 260، اے آئی 143 ممکنہ طور پر دہشت گردوں کا نشانہ بن سکتی ہیں۔ اس کے بعد ضلعی انٹیلی جنس برانچ سیلی گرُی (مغربی بنگال) نے بھی یہی معلومات آگے بڑھا دیں جس میں بتایا گیا تھا کہ مسٹر جان (دبئی میں ایک ہوٹل کا مالک) نے ریڈیسن ہوٹل پشچم وہار نئی دہلی میں فون کیا اور معلومات سے پتہ چلتا ہے کہ عبدالرزاق نامی ایک شخص، جو ان کے ہوٹل میں قیام پذیر تھا، نے مبینہ طور پر انکشاف کیا ہے کہ آئی ایس آئی کے 100 نمائندے (جو پٹھان کوٹ حملے میں ملوث تھے) ممبئی، کلکتہ، الہ آباد اور بنارس کے علاقوں میں اپریل 2016ء میں حملوں کی منصوبہ بندی کے ساتھ بھارت میں داخل ہوگئے ہیں۔ پاکستانی سیکورٹی حکام کا کہنا ہے کہ بھارتی انٹیلی جنس ایجنسیاں مستقل ایسی معلومات فیڈ کر رہی ہیں کہ عبدالرزاق نامی پاکستانی باشندہ بھارت میں مختلف تنصیبات اور ایئرپورٹس پر حملوں کی منصوبہ بندی کر رہا ہے۔ بھارتی ایجنسیوں نے الزام عائد کرتے ہوئے مزید کہا ہے کہ عبدالرزاق کے استعمال میں پاکستانی نمبرز کا پتہ چلا ہے اور وہ نمبر یہ ہیں 92512874000+ (راولپنڈی) اور 9242111282525+ (لاہور)۔ پاکستانی سیکورٹی حکام نے بھارتی انٹیلی جنس کی اس طرح کی اطلاعات کے رجحان کا جائزہ لیتے ہوئے اصرار کیا ہے کہ بھارت پاکستان کو بدنام کرنے کیلئے کوئی حملہ کرنے کی منصوبہ بندی کر رہا ہے۔</TEXT>
