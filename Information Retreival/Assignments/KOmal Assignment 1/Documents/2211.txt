حکومت نے عام آدمی کی زندگی مشکل بنادی: سراج الحق
بہاولپور: جماعت اسلامی کے امیر اور سینٹر سراج الحق نے کہا ہے کہ حکومت نے 100 دن کے ایجنڈے کا آغاز چیزیں مہنگی کر کے کیا جس سے عام آدمی کی زندگی مزید مشکل ہوگئی۔ بہاولپور میں میڈیا سے گفتگو کرتے ہوئے سراج الحق کا کہنا تھا کہ حکومت نے 100 دن ایجنڈے میں سب سے پہلا کام عام اشیاء کی قیمتیں بڑھا کرکیا جس کی وجہ سے عام آدمی کا زندگی گزارنا مشکل ہوگیا۔ اُن کا کہنا تھا کہ مہنگائی سےغریب آدمی متاثرہوا ہےجبکہ امیرطبقے پر اس کے کوئی اثرات نہیں پڑے، ہر آنے والی نئی حکومت عوام کوپہلےسےزیادہ پریشان کرتی ہے۔ سراج الحق کا کہنا تھا کہ وزیرخزانہ اسد عمر کی بات سُن کر عوام پریشان ہوچکے، جو صورتحال انہوں نے بیان کی اُس سے اندازہ ہوتا ہے کہ حکومت آئی ایم ایف سے مزید قرضہ لے گی۔ امیر جماعت اسلامی کا کہنا تھا کہ حکومتی رفتار سے معلوم ہوتا ہے کہ وہ انتخابات سے قبل اعلان کردہ اپنے ایجنڈے کو پورا نہیں کرپائے گی۔ انہوں نے مطالبہ کیا کہ بہاولپور کو صوبہ بنانا نہیں بلکہ اسے بحال کیا جائے۔ comments
