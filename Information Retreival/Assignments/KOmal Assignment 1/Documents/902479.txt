<DOCNO>902479</DOCNO>
<HL>حالات پارلیمنٹ کے اجلاس کا تقاضا کرتے ہیں</HL>
<AUTHOR>روزنامہ جنگ</AUTHOR>
<DATELINE> Pakistan 2008-08-01 06:08:00+06</DATELINE>
<TEXT>وزیر اعظم یوسف رضا گیلانی کی تین روزہ امریکی دورے سے واپسی کے بعد دو اگست کو ان کا سری لنکا کا سہ روزہ دورہ شروع ہوجائے گا جہاں وہ سارک سربراہ کانفرنس میں شرکت کریں گے اور بھارتی وزیر اعظم من موہن سنگھ سمیت علاقے کے دوسرے رہنماؤں سے ان کی ملاقات متوقع ہے۔ ان دو اہم دوروں کا درمیانی وقفہ اتنا مختصر ہے کہ واشنگٹن میں وزیراعظم پاکستان کی مصروفیات کے تجزیئے ، صدر بش سمیت مختلف رہنماوٴں اور تھنک ٹینکس سے ملاقاتوں کے تاثرات اور مجموعی نتائج کے جائزے کیلئے اُن کے پاس بہت کم وقت ہے جبکہ اُنہیں سارک سربراہی کانفرنس سے متعلق اُمور کیلئے بھی یقینا کچھ نہ کچھ تیاری درکار ہو گی۔ وزیر اعظم گیلانی کے دورہ امریکہ کے حوالے سے اگرچہ کچھ خاص توقعات وابستہ نہیں کی گئی تھیں مگر ان کا واشنگٹن کا سفر ایسے وقت میں ہوا جب ایک امریکی انتظامیہ اپنی آئینی میعاد کے اختتام پر اور نومبر میں ہونے والے صدارتی انتخابات کی سرگرمیاں عروج پر ہیں۔ اس بار ری پبلکن اور ڈیموکریٹک امیدواروں کی انتخابی تقریروں اور بیانات کا اہم موضوع پاکستان ہے اور کہا جارہا ہے کہ ریاست ہائے متحدہ پر آئندہ کوئی حملہ ہوا تو اس کی منصوبہ بندی کے مرکز اس ملک کے شمالی علاقے ہوں گے۔ موجودہ صدر بش سے لیکر ری پبلکن صدارتی امیدوار میک کین اور ڈیموکریٹک امیدوار بارک اوباما سمیت بیشتر قابل ذکر شخصیات کی طرف سے کھلے اور ڈھکے الفاظ میں انہی خیالات کا اظہار کیا گیا ہے ۔امریکی خفیہ اداروں کی رپورٹوں، افغانستان میں تعینات نیٹو فوجوں اور بعض یورپی رہنماؤں کی طرف سے بھی الفاظ اور لہجے کے فرق کے ساتھ یہی بات دہرائی جارہی ہے۔ ایک موثر لابی اور میڈیا امریکی کانگریس کے حلقوں کو برسوں سے یہ باور کرانے کی کوششوں میں مصروف ہے کہ پاکستان کی حکومت طالبان کے خلاف سنجیدہ کارروائیوں میں دلچسپی نہیں رکھتی۔ یہ پروپیگنڈہ ایک ایسے ملک اور اس کے اداروں کے خلاف کیا جارہا ہے جس نے افغانستان میں موجود اتحادی فوجوں کی غفلت کے نتیجے میں سرحد پار کرکے پاکستان آنے والے القاعدہ کے جنگجوؤں کو ناقابل تلافی نقصان پہنچایا۔ مغربی پڑوسی ملک کو جنگجو عناصر کی سرگرمیوں سے بچانے کی کوشش میں اپنے ہزاروں اہلکاروں کی قربانیاں پیش کیں۔ القاعدہ اور طالبان کے ردعمل کے نتیجے میں اپنے متعدد شہروں میں خودکش حملوں اور بم دھماکوں کے جانی و مالی نقصانات برداشت کئے۔ اور امریکی حکومت کی حمایت کی پاداش میں جس کے حکمرانوں کو سیاسی و عوامی سطح پر تنقید و نامقبولیت کا سامنا کرنا پڑا۔ دہشت گردی کے خلاف جنگ کا ایک شاخسانہ محترمہ بے نظیر بھٹو کی شہادت کی صورت میں قوم کا ایک عظیم عوامی لیڈر اور مدبر سے محروم ہونا ہے۔جناب یوسف رضا گیلانی کے دورے کے اثرات، نتائج اور عواقب کے بارے میں سردست قطعیت کے ساتھ کچھ کہنا ممکن نہیں تاہم امریکہ کے معاون وزیر خارجہ رچرڈ باؤچر نے اسے کامیاب اور واشنگٹن اسلام آباد تعلقات کو مزید مستحکم کرنے کا ذریعہ قرار دیا ہے۔ جہاں تک مقامی صورت حال کا تعلق ہے تو اس وقت افغانستان سے ملنے والی طویل سرحد پر پاکستانی سیکورٹی فورسز کے اہلکاروں کی بڑی تعداد اپنی جانی قربانیاں دے چکی ہے۔ گوانتاموبے جیل سے آکر ملکی سالمیت کو چیلنج کرنے والے بیت اللہ محسود جیسے طالبان کمانڈر ڈالروں اور جدید اسلحے کے بل پر مقامی آبادی کو یرغمال بنا رہے ہیں۔ پاکستان کے حامی قبائلیوں اور سیکورٹی فورسز کی چوکیوں تک سرحد پار سے میزائل حملے ہورہے ہیں اور حکومت سے تعاون کے لئے کئے جانے والے سمجھوتوں کو سبوتاژ کیا جارہا ہے۔ پاکستان کے سرحدی علاقوں میں اتحادی افواج کی مداخلت کے حق کا سبق بار بار دہرایا جارہا ہے۔ قبائلی علاقوں میں گولہ باری اور جاسوس طیاروں کی پروازوں کی شکایات روزمرہ کا معمول بنتی جارہی ہیں۔ ایک جانب امریکی کانگریس کی طرف سے پاکستان کو ایف16 طیاروں کی اپ گریڈیشن کے سلسلے میں دی جانے والی 23/کروڑ ڈالر کی امداد معطل کرنے کی اطلاعات ہیں لیکن دوسری جانب تاہم یہ نوید بھی ہے کہ سینٹ کی خارجہ امور کی کمیٹی نے 10برس تک 15/ارب ڈالر امداد دینے کا فیصلہ کیا ہے جسے منظوری کی منزل تک پہنچنے کے لئے کئی مرحلوں اور شاید پاکستان کی آزمائشوں سے گزرنا پڑے گا۔ دوسری جانب بھارتی فوج کی جانب سے لائن آف کنٹرول کی خلاف ورزیوں اور اسلام آباد پر الزام تراشی کا سلسلہ جاری ہے۔ بگلیہار ڈیم پر مذاکرات ناکام ہوچکے ہیں۔ سیاچن اور دوسرے امور پر برسوں سے جاری بات چیت کا کوئی نتیجہ نہیں نکلا۔ اس کے برعکس پاکستان میں عدم استحکام کے نام پر بھارتی کابینہ کے کئی اجلاس ہوچکے ہیں۔ پچھلے برسوں کے دوران پاک بھارت امن مذاکرات زور و شور سے جاری رہنے کے باوجود مشرقی پنجاب میں ایسی جنگی مشقیں کی گئیں جن کا مقصد پاکستان کو تقسیم کرنا بتایا گیا تھا۔ مشیر داخلہ رحمٰن ملک کا کہنا ہے کہ فاٹا اور بلوچستان کی گڑبڑ میں بھارت کا ہاتھ ہے۔ اس منظرنامے میں اہم بات یہ نہیں کہ حساس خفیہ ایجنسیاں کس کے ماتحت ہیں۔ ان کا کنٹرول حسب روایت چیف ایگزیکٹو (وزیر اعظم) کے پاس ہی ہے۔ غور طلب بات پاکستان کی سلامتی سے تعلق رکھنے والے چیلنج ہیں جن کے حوالے سے وزیر اعظم گیلانی واضح کرچکے ہیں کہ ہمیں امریکی ضمانت کی ضرورت نہیں، البتہ جدید اسلحہ اور ساز و سامان درکار ہے۔ پاکستان کی فوج، شہری اور خود سرحدی علاقوں کے عوام ماضی میں بار بار اس بات کا ثبوت دے چکے ہیں کہ ملک کے دفاع کے لئے پوری قوم جسد واحد کی طرح متحد ہے۔ صرف حکومت کو عوام کی توانائیاں اور صلاحیتیں مجتمع کرنے کے لئے اپنا کردار ادا کرنا ہوگا۔حالات کی نزاکت صوبہ سرحد کے لیڈروں کے بیانات سے واضح ہے۔ اب کسی تساہل سے کام لینے یا ”دیکھو اور انتظار کرو“ کی پالیسی کی بجائے عوامی تشویش کا دور کیا جانا اور معاملات پر سنجیدگی سے سوچ بچار کرنا ضروری ہے۔ جمہوریت کی ایک خوبی یہ ہوتی ہے کہ اس میں ہر اہم معاملے پر عوام کے منتخب نمائندوں کو اعتماد میں لیا جاتا ہے۔ موجودہ حالات میں پارلیمینٹ کا اگر کھلا اجلاس بلانا ممکن نہ ہوتو بند کمرے کی کارروائی میں عوامی نمائندوں کے سامنے صورت حال کی مکمل تصویر پیش کرکے ان کی آراء لی جانی چاہئیں۔ جن پارٹیوں کے قائدین منتخب ایوانوں کا حصہ نہیں، انہیں بھی بلالیا جائے تو اس نوع کی قومی مشاورت زیادہ نتیجہ خیز ہوسکتی ہے۔ اب تنہا پرواز کسی کے لئے بھی مناسب نہیں۔ تمام حلقوں اور مکاتب فکر کے تعاون سے قومی دفاع کے بارے میں فیصلے کرنے کی ضرورت ہے۔ زیادہ بہتر صورت یہ ہے کہ پارلیمینٹ کے دونوں ایوانوں کا مشترکہ اجلاس بلاکر وسیع البنیاد مشاورت کا عمل مسلسل جاری رکھا جائے۔ ملکی سلامتی اور بقا ہر طرح کے جماعتی و گروہی مفادات پر مقدم ہے۔ اس کے لئے تمام حلقوں کا تعاون حاصل کیا جانا ضروری ہے۔مسلم ممالک پر مشتمل مشترکہ منڈی کے قیام کی تجویزمشہد چیمبر آف کامرس اینڈ انڈسٹری کے 14رکنی وفد کے قائد غلام حسین ثانی نے گزشتہ روز ایوان صنعت و تجارت لاہور سے خطاب کرتے ہوئے کہا کہ مسلم ممالک کو اپنی مشترکہ منڈی قائم کرکے باہمی تجارت کو فروغ دینے کے ساتھ ساتھ ایک دوسرے پر انحصار کرنے اور ضروریات پوری کرنے کی پالیسی اختیار کرنی چاہئے۔ انہوں نے کہا کہ پاکستان اور ایران اقتصادی تعاون کی تنظیم کے بانیوں میں سے ہیں لیکن اس وقت انہیں اس تنظیم میں خاطر خواہ نمائندگی حاصل نہیں ان کا موجودہ تجارتی حجم بھی باہمی تعلقات کی عکاسی نہیں کرتا۔ایرانی وفد کے قائد نے مسلمہ ممالک کی توجہ جس طرف مبذول کرائی ہے وہ پوری اسلامی دنیا کا ایک نہایت اہم مسئلہ ہے اس وقت یورپی ممالک نے مشترکہ یورپی برادری کی بنیاد پر 26ممالک پر مشتمل ایک ایسی تنظیم قائم کر رکھی ہے جو مشترکہ کرنسی سے لے کرتمام اقتصادی اور سیاسی شعبوں میں یکساں پالیسی اختیار کئے ہوئے ہے۔ اسی طرح بعض افریقی ممالک، اور مشرق بعید کے ممالک نے آسیان کے نام سے اقتصادی تعاون کی تنظیمیں قائم کی ہیں۔ جنوبی ایشیا میں سارک کی تنظیم قائم ہے لیکن اکثر رکن ممالک کے ساتھ بھارت کے اختلافات اس تنظیم کے بنیادی مقاصد کی راہ میں رکاوٹ بنے ہوئے ہیں۔ اس کے برعکس دنیا کے 56آزاد مسلمان ممالک کے پاس مالیاتی وسائل اور افرادی قوت کی بھی کمی نہیں۔ ان کی جغرافیائی پوزیشن بھی انتہائی اہم ہے اور انڈونیشیا سے لے کر مراکش تک اکثر ممالک کی سرحدیں بھی ایک دوسرے سے ملتی ہیں۔ اس پس منظر میں ایوان صنعت و تجارت سارک کے چیئرمین اور ڈپٹی چیئرمین نے متعدد موقعوں پر مسلم چیمبر آف کامرس اینڈ انڈسٹری کے وفاق کے قیام ا ور مسلمان ممالک کے درمیان تجارتی تعلقات کے فروغ پر زور دیا ہے کیونکہ مسلمان ممالک اپنی90فیصد ضروریات خود پوری کرنے کی صلاحیت رکھتے ہیں۔ باہمی تجارت کا فروغ انہیں بعض سیاسی قوتوں کی اقتصادی بالادستی سے محفوظ رکھ سکتا ہے۔ ضرورت اس امر کی ہے کہ اسلامی کانفرنس کی تنظیم کی سطح پر اس تجویز کو عملی شکل دینے کے لئے اقدامات کئے جائیں تاکہ مسلمان ممالک دوسرے ممالک کی اقتصادی غلامی اور بالادستی سے نجات حاصل کرسکیں۔انسانی اسمگلنگ کا مذموم دھندہ اور حکومت کی ذمہ داریترکی کے شہر استنبول کے مضافات میں 13غیر قانونی تارکین وطن کی لاشیں ملی ہیں اور عام خیال یہ ہے کہ یہ لاشیں ان پاکستانیوں کی ہیں جوغیر قانونی طور پر سرحدیں عبور کرتے ہوئے کسی دوسرے ملک میں جانا چاہتے تھے۔ جس ٹرک سے یہ لاشیں ملی ہیں ۔ان میں 130زندہ تارکین وطن بھی موجود تھے یہ 13افراد سانس گھٹنے سے ہلاک ہوگئے بعد میں ان کی لاشیں ویرانے میں پھینک کر انسانی اسمگلر ٹرک میں سوار باقی افراد کو لے کر فرار ہوگئے۔ ترکی میں پاکستانی سفیرکے مطابق سفارتخانے کو ابھی ان 13لاشوں کے متعلق کوئی اطلاع نہیں ملی پاکستانی سفیر کے مطابق ہر ہفتے ساٹھ سے ستر پاکستانیوں کو ترکی اور ایران کی سرحد پر گرفتار کیا جاتا ہے۔ پاکستان میں بڑھتی ہوئی بے روزگاری اور غربت و افلاس سے فائدہ اٹھا کر انسانی ا سمگلر لوگوں کو بیرونی ممالک میں پرکشش ملازمتوں کا جھانسہ دے کر ان سے زندگی بھر کی کمائی چھیننے کے علاوہ اکثر افراد کو زندگی سے بھی محروم کر دیتے ہیں۔ ابھی چند روز پہلے غیر قانونی طور پر ترکی پہنچنے والے 325پاکستانیوں کو ترکی کے ایک مخصوص طیارے کے ذریعے پاکستان لایا گیا۔ انہوں نے ان اسمگلروں کے ہاتھوں بے پناہ اذیت کی المناک داستانیں سنائیں۔ بدقسمتی سے یہ دھندہ ایک عرصہ سے جاری ہے اور خاص طور پر گوجرانوالہ ، گجرات، سرگودھا، منڈی بہاؤ الدین، حافظ آباد اور آزاد کشمیر کے بعض علاقے انسانی اسمگلروں کے گڑھ بن چکے ہیں۔ اس حوالے سے ایف آئی اے کی کارکردگی بھی انتہائی مایوس کن ہے بلکہ اس ادارے کے بعض اہلکار ماضی میں انسانی اسمگلروں کی حوصلہ افزائی کے مرتکب پائے گئے۔ اس دھندے کی روک تھام بنیادی طور پر اس ادارے کی ذمہ داری ہے جس میں یہ ناکام نظر آتا ہے۔ بعض خلیجی ریاستوں میں ہزاروں پاکستانی انسانی اسمگلروں کی وجہ سے جیلوں میں قید ہیں اور بعض سمندری حدود عبورکرتے ہوئے سمندری موجوں کی نظر ہو جاتے ہیں۔ اسی طرح غیر قانونی طور پر سرحدیں عبور کرتے ہوئے سرحدی محافظوں کی گولیوں کا نشانہ بن جاتے ہیں جن کی لاشیں ویرانوں میں پڑی رہتی ہیں۔ ان کے ورثاء کو ان کی المناک موت تک کا علم نہیں ہوتا، اس سے نہ صرف ملک بدنام ہو رہا ہے بلکہ ہزاروں گھرانے اجڑ چکے ہیں۔ ضرورت اس امر کی ہے کہ حکومت اس صورتحال کا سنجیدگی سے نوٹس لے او ر انسانی اسمگلروں کو عبرتناک سزا دینے کے علاوہ ایف آئی اے کی کارکردگی کو بھی موثر بنایا جائے۔</TEXT>
