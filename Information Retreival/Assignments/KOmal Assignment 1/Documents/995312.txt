<DOCNO>995312</DOCNO>
<HL>مزدور کی تنخواہ مہنگائی کے تناسب میں 25   ہزار  روپے مقرر کی جائے پاکستان ورکرز  فیڈریشن</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-06 05:06:00+05</DATELINE>
<TEXT>سیالکوٹ( نمائندہ جنگ)پاکستان ورکرز فیڈریشن کے عہدیداران نے وفاقی وزیر خزانہ محمد اسحاق ڈار ،وزیر اعلی پنجاب میاں شہباز شریف سے مطالبہ کیا ہے کہ رواں سال بجٹ میں صنعتی مزدور کی تنخواہ مہنگائی کے تناسب میں 25000 روپے مقرر کی جائے ۔بڑھاپا ای او بی آئی پنشن کم از کم ان سکلڈ مزدور کی اجرت کے برابر کی جائے۔ ریٹائرمنٹ کے بعد بھی ریٹائرڈکارکنوں کیلئے سوشل سیکورٹی جاری رکھی جائے۔انہوں نے کہا کہ صنعتی مزدور کی بنیادی تنخواہ 13000 روپے مقررہے جو کہ موجودہ کمر توڑ مہنگائی میں صرف ضروریات زندگی کیلئے ہی ناکافی ہے باقی سماجی اور معاشرتی ذمہ داریاں تو دور کی بات ہے ۔ لہذا اس پر نظر ثانی کی جائے اور نئے بجٹ میں کم از کم 25000 روپے بنیادی تنخواہ کا اعلان کیا جائے۔بڑھاپاپنشن یعنی ای او بی آئی میں بھی نظر ثانی کرکے اس کی بنیادی رقم بھی غیر ہنرمند مزدور کی اجرت کے برابر کی جائے اور پرانے پنشن ہولڈرز کی پنشن میں فیصد کے حساب سے اضافے کا اعلان کیا جائے۔</TEXT>
