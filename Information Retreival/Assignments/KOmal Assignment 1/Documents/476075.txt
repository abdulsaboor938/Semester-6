<DOCNO>476075</DOCNO>
<HL>’’را‘‘ کا خطرناک کھیل</HL>
<AUTHOR>روزنامہ پاکستان</AUTHOR>
<DATELINE> Pakistan 2016-04-23 01:23:17+05</DATELINE>
<TEXT>پاکستانی فوج کے ترجمان لیفٹیننٹ جنرل عاصم سلیم باجوہ نے کہا ہے کہ مُلک بھر سے نوگو ایریاز کا خاتمہ کر دیا جائے گا۔ راجن پور کے کچا ایریا میں فوج نے ڈاکوؤں کے خلاف کامیابی حاصل کی ہے، مگر اس آپریشن کے دوران یہ انکشاف بھی ہوا کہ ان ڈاکوؤں کے پاس بھارتی اسلحہ تھا اور ان کے انتہا پسند بلوچوں کے ساتھ بھی تعلقات تھے۔ پاکستان میں فوج نے آپریشن ضرب عضب کے ذریعے خاصی حد تک دہشت گردی پر قابو پا لیا ہے، مگر جیسے جیسے اس عفریت کو کنٹرول میں لایا جا رہا ہے تو یہ انکشاف ہو رہا ہے کہ دہشت گردوں سے بڑھ کر بھی بڑا مسئلہ ان کے سہولت کاروں کا ہے جو اپنی حیثیت کا استعمال کرکے ان دہشت گردوں اور ڈاکوؤں کے ذریعے کروڑوں نہیں، بلکہ اربوں روپیہ کماتے رہے ہیں اور ان دہشت گردوں اور ان کے سہولت کاروں کو بھارت کی آشیر باد حاصل ہے۔ بھارت کے حکمران کسی نہ کسی انداز میں پاکستان کے خلاف اپنے جذبات کا اظہار کرتے رہتے ہیں۔ وہ آج بھی تقسیم ہند پر خوش نہیں ہیں۔۔۔ اس پر وہ نہرو گاندھی جیسے بڑے لیڈروں کو بھی ہدف تنقید بناتے ہیں کہ انہوں نے تقسیم ہند کے فیصلے کو کیوں قبول کیا۔ بھارتی خواہشات کو عملی جامہ پہنانے کے لئے جس ادارے نے سب سے اہم کردار ادا کیا ہے وہ بھارتی خفیہ ایجنسی ’’را‘‘ ہے۔ گزشتہ کچھ عرصے سے پاکستان میں را کے جاسوس پکڑے جا رہے ہیں۔ ان کے انکشافات سے پتہ چل رہا ہے کہ کس طرح پاکستان کی تباہی کے لئے مشورے اور کارروائیاں ہوتی رہی ہیں۔ بھارت کی خفیہ ایجنسی ریسرچ اینڈ انیلیسس ونگ جو دنیا میں ’’را‘‘ کے نام سے معروف ہے۔ یہ 1962ء میں چین اور بھارت کے درمیان جنگ اور 1965ء کی پاک بھارت جنگ کے بعد پیدا ہونے والی انٹیلی جنس کے نئے چیلنجوں سے نبٹنے کے لئے ستمبر 1968ء کو قائم کی گئی تھی۔ ’’را‘‘ بھارت کے لئے حساس نوعیت کی معلومات اکٹھی کرتی رہی ہے۔ اس کے معاملات کو انتہائی خفیہ رکھا جاتا ہے۔ بھارتی میڈیا اس کی کارکردگی پر عمومی طور پر تنقید کرنے سے گریز کرتا ہے۔ ایک اعتبار سے آپ کہہ سکتے ہیں کہ ’’را‘‘ کے لئے بھارتی میڈیا کا رویہ حوصلہ افزا ہوتا ہے۔ بھارت کے نیوکلیئر پروگرام کا تحفظ بھی اس کی ذمہ داری ہے۔ را نے انٹیلی جنس بیورو کے ایک ونگ کے طور پر کام کرنا شروع کیا تھا۔ اندرا گاندھی نے اس کی خصوصی سرپرستی کی تھی۔1970ء کے عشرے میں اس کا بجٹ تقریباً پانچ ملین امریکی ڈالر ہو چکا تھا جبکہ اس کے اہلکاروں کی تعداد ہزاروں میں تھی، مگر اب اس کا بجٹ 500 ملین ڈالر سے بھی تجاوز کر چکا ہے۔انڈین انٹیلی جنس ایجنسی ’’را‘‘ کے متعلق دلچسپ بات یہ ہے کہ قانونی طور پر یہ کینٹ سیکرٹریٹ کا ایک ونگ ہے اور یہ کسی بھی معاملے میں بھارتی پارلیمنٹ کو جوابدہ نہیں ہے۔ اور بھارتی اپنے جس رائٹ ٹو انفارمیشن ایکٹ پر اکثر فخر کا اظہار کرتے ہیں اس کا اس پر اطلاق نہیں ہوتا۔بھارتی خفیہ ایجنسی ’’را‘‘ اور امریکی سی آئی اے کا اتحاد اب کوئی راز نہیں رہا۔ سی آئی اے کو 1960ء کے عشرے میں چین کے ایٹمی پروگرام کے متعلق گہری تشویش تھی، مگر اسے چینی علاقے میں براہ راست رسائی نہیں تھی۔ انہوں نے ’’را‘‘ کے تعاون سے چین میں مانیٹرنگ آلات نصب کرنے کی کوشش کی۔ سی آئی اے اور را کا یہ مشترکہ آپریشن ناکام ہو گیا تاہم عالمی سطح پر ا س پر بحث ہونے لگی۔ ’’را‘‘ کے افسر اور اہلکار اپنے جس مشن پر فخر کا اظہار کرتے ہیں وہ بنگلہ دیش کا قیام ہے۔ Inside RAW نامی کتاب میں تفصیل کے ساتھ بتایا گیا ہے کہ ’’را‘‘نے مشرقی پاکستان میں مغربی پاکستان کے خلاف نفرت پھیلانے کے لئے کتنی منظم منصوبہ بندی کی۔ کس طرح مکتی باہنی کو تشکیل دیا گیا۔ بنگالیوں کو کس طرح تشدد کی کارروائیوں کی تربیت دی گئی اور کس طرح میڈیا، سیاستدانوں، طالب علموں کو مغربی پاکستان کے خلاف نفرت پھیلا کر علیحدگی کے لئے تیار کیا گیا۔ 1971ء میں ’’را‘‘ نے ہی بھارتی طیارے کے اغوا کا ڈرامہ کیا تھا، جس کی بنیاد پر بھارت نے پاکستانی طیاروں کے اپنی حدود سے گزرنے پر پابندی عائد کر دی تھی۔ 15اگست 1975ء کو شیخ مجیب الرحمن کو ان کے خاندان کے چالیس افراد کے ساتھ قتل کر دیا گیا تھا۔ ’’را‘‘ کا دعویٰ ہے کہ اسے اس منصوبے کا علم تھا اور اس نے شیخ مجیب الرحمن کو اس کے متعلق آگاہ کر دیا تھا، مگر ان معلومات کو نظر انداز کر دیا گیا تھا۔۔۔’’بدھا کی مسکراہٹ‘‘ کے نام سے بھارت نے 18مئی 1974ء کو ایٹمی دھماکے کیے تھے۔اس پورے منصوبے کی سیکیورٹی کی ذمہ داری را کے پاس تھی۔ ’’را‘‘ نے سکم کو بھارت کا حصہ بنانے کے لئے خاصا گھناؤنا کردار ادا کیا تھا۔ 1947ء میں سکم نے بھارت کی سرپرستی میں نیم خودمختاری حاصل کی تھی۔ 1972ء میں ’’را‘‘ کو سکم کو بھارت کا حصہ بنانے کا ٹاسک دیا گیا۔ بڑے پیمانے پر ہنگامے شروع ہو گئے۔ سکم کے بادشاہ کے خلاف پرتشدد مظاہرے ہونے لگے۔ 1975ء میں ایک ریفرنڈم ہوا، جس میں 97.5 فیصد لوگوں نے انڈین یونین میں شامل ہونے کے حق میں ووٹ دیئے اور یوں 16مئی 1975ء کو سکم کو سرکاری طور پر بھارت کی بائیسویں ریاست کا درجہ دے دیا گیا۔ ’’را‘‘ نے بھارت کے حق میں ووٹ حاصل کرنے کے لئے جو ہتھکنڈے استعمال کیے ان کے لئے صرف ’’مکروہ اور گھناؤنے‘‘ کے الفاظ ہی استعمال ہو سکتے ہیں۔ سری لنکا نے 1971ء کو پاکستانی طیاروں کو ایندھن حاصل کرنے کی مدد کرکے پاکستان کی مدد کی تھی۔ بھارت سری لنکا کو سزا دینا چاہتا تھا۔ سری لنکا میں باغیوں کو تربیت دی۔ حالات کو خراب کیاگیا۔ ’’را‘‘ کی سری لنکا میں مداخلت راجیو گاندھی کے قتل کا سبب بنی۔ سری لنکا آج بھی بھارت کو ایک ایسے ملک کی حیثیت سے یاد کرتا ہے جو اپنے پڑوسیوں کے ہاں افراتفری، قتل و غارت گری کو فروغ دینا اپنی خارجہ پالیسی کے لئے لازم خیال کرتا ہے۔’’را‘‘ نے افغانستان میں شمالی اتحاد کو غیر معمولی مدد دی اور وہ افغانستان میں تعلقات کی خرابی مسلسل کردار ادا کر رہا ہے۔ اس پر الزام ہے کہ اس کے افغانستان میں پھیلے ہوئے قونصل خانوں نے پاکستان کے خلاف کارروائیاں کرنے والے طالبان کی بھرپور معاونت کی۔ 2015ء کے سری لنکا صدارتی انتخابات میں ’’را‘‘ کی مداخلت کا الزام سری لنکا کے اخبار سنڈے ٹائمز نے لگایا۔ سری لنکا نے چین کے ساتھ تعلقات بہتر بنانے کی جو پالیسی رکھی ہے یہ بھارت کو پسند نہیں ہے۔ اس نے سری لنکا کی حکومت کے خلاف اپوزیشن کو متحدکرنے میں اہم کردار ادا کیا تھا۔25 مارچ 2016ء کو پاکستان میں ’’را‘‘ کے ایجنٹ کل بھوشن یادیو کی گرفتاری کے بعد یہ سامنے آیا کہ بھارت بلوچستان میں انتہا پسندوں کی مدد کر رہا ہے۔ کراچی کے حالات خراب کر رہا ہے اور پاک چین اقتصادی راہداری کے منصوبے کو سبوتاژ کرنے کے لئے کوشاں ہے۔ بھارت میں ’’را‘‘ پر یہ الزام لگایا جاتا رہا ہے کہ یہ انڈیا کی کے جی بی بنتی جا رہی ہے، کیونکہ یہ کسی کو جوابدہ نہیں ہے۔ 1975-77ء کی ایمرجنسی کے دوران اس پر اپوزیشن کو ہراساں کرنے کا بھی الزام عائد کیا گیا، مگر اب ’’را‘‘ پورے خطے میں امن کو تباہ کرنے کے مشن پر عمل پیرا ہے۔ ’’را‘‘ کے ایجنٹ افغانستان میں شر پھیلاتے ہیں، ایرانی سرزمین کو بلوچستان میں افراتفری پھیلانے کے لئے استعمال کرتے ہیں۔ سری لنکا ، بنگلہ دیش میں یہ بھارتی مقاصد کے حصول کے لئے نت نئے ہتھکنڈے اختیار کرتے ہیں۔بھارت کو چین کے بڑھتے ہوئے کردار پر گہری تشویش ہے۔ گزشتہ سال بھارتی وزیراعظم نریندرمودی نے چین کے دورہ کے بعد منگولیا کا دورہ کیا۔ منگولیا کو ایک ارب ڈالر کا قرضہ دینے کا اعلان کیا۔’’را‘‘ اب منگولیا کو چین کے خلاف استعمال کر رہا ہے۔ وہاں چین مخالف جذبات کو ہوا دی جا رہی ہے۔ ’’را‘‘ کے ایجنٹ ٹیکنالوجی کے ذریعے ایسا اہتمام کر رہے ہیں کہ چین سے جانے والی پوری انٹرنیٹ ٹریفک کو مانیٹر کیا جا رہا ہے۔ منگولیہ کی حکومت نے بھارتی حکومت کو سرحدوں کے دورے کرائے ہیں اور’’را‘‘ کے ایجنٹوں کو یہ سہولت دی ہے کہ وہ یہ مانیٹر کر سکیں کہ چینی سرحدوں کا انتظام کیسے کرتے ہیں۔’’را‘‘ اس عظیم صحرائے گوبی تک جا پہنچی ہے جہاں سے اٹھ کر چنگیز خان پوری دُنیا پر چھایا تھا۔ چینی تحمل کے ساتھ بھارتی حرکات کو دیکھ رہے ہیں۔ وہ پاک چین اقتصادی راہداری کے متعلق بھارتی عزائم سے بھی آگا ہیں۔ ’’را‘‘ کے متعلق کہا جا رہا ہے کہ جن ملکوں میں یہ آپریشن کر رہی ہے وہاں اس کے پاس سی آئی اے سے بھی زیادہ بجٹ ہے۔ ’’را‘‘ جس طرح ہر طرف پنجے پھیلا رہی ہے اور اپنی کارروائیوں میں اضافہ کر رہی ہے۔ اس سے ایشیا میں تصادم کے خطرات میں اضافہ ہو رہا ہے۔ ’’را‘‘ نے اسلامی انتہا پسندوں کو استعمال کرنے کا ہنر بھی سیکھ لیا ہے۔ اکثر بڑی وارداتوں کے پیچھے را نظر آتی ہے۔ ایسا محسوس ہوتا ہے کہ را کے لئے فیصلے ’’را‘‘ خود کرتی ہے اور اس سلسلے میں بھارت کی سیاسی قیادت محض فنڈز فراہم کرنے کی ذمہ داری ہے۔ را کا خطرناک کھیل پورے خطے کو کسی بڑے تصادم کی طرف دھکیل سکتا ہے۔۔۔ اور ایسا محسوس ہوتا ہے جیسے بھارتی قیادت کو صورت حال کی سنگینی کا درست طور پر ادراک نہیں ہے۔</TEXT>
