<DOCNO>187112</DOCNO>
<HL>سانحہ تربت، مزید 2لاشوں کی شناخت، سپرد خاک، گوجرانوالہ ڈویژن سے 3انسانی سمگلر گرفتار</HL>
<AUTHOR>روزنامہ پاکستان</AUTHOR>
<DATELINE> Pakistan 2017-11-18 05:42:10+05</DATELINE>
<TEXT>لاہور،سمبڑیال (مانیٹرنگ ڈیسک، نمائندہ پاکستان) انسانی اسمگلنگ کا مکروہ دھندا کرنے والوں کے خلاف ایف آئی اے بھی حرکت میں آگئی۔ تربت میں مارے جانے والے سمبڑیال، منڈی بہاؤالدین اور وزیر آباد کے رہائشیوں کو بیرون ملک بھجوانے والے 4 ایجنٹ گرفتار کر لئے گئے۔ دو انسانی سمگلر محمد تنویر اور ظفر کو سمبڑیال اور وزیر آباد سے گرفتار کیا گیا۔ جبکہ مرکزی ایجنٹ وحید پٹھان کو پھالیہ سے گرفتار کر لیا گیا۔ترجمان وزارت داخلہ کے مطابق ایف آئی اے نے کارروائی کرتے ہوئے تربت سانحہ کے مقتولین میں سے 4 افراد کو بیرون ملک بھجوانے کا اہتمام کرنے والے 3 ایجنٹس کو گرفتار کر لیا۔تربت میں مارے گئے سیالکوٹ کے رہائشی نوجوانوں غفور اور ظفر کے اہل خانہ کی نشاندہی پر ایجنٹ تنویر کو سمبڑیال سے گرفتار کیا گیا۔دوسری جانب گوجرانوالہ سے تعلق رکھنے والے مقتول غلام ربانی اور ذوالفقار کے اہل خانہ کی نشاندہی پر ایجنٹ ظفر اقبال اور وحید کو بھی گرفتار کیا گیا ہے۔رجمان کا کہنا ہے کہ تین مرکزی ایجنٹس کی گرفتاری واقعے کی تفتیش میں بڑی پیش رفت ہے اور ایجنٹس کی گرفتاریوں سے نیٹ ورک میں ملوث دیگر افراد تک پہنچنے میں مدد ملے گی۔وزارت داخلہ کے ترجمان کا مزید کہنا ہے کہ واقعے سے متعلق مزید شواہد بھی حاصل کر لیے گئے ہیں۔ڈائریکٹر ایف آئی اے ڈاکٹر عثمان انور نے انسانی اسمگلروں کے خلاف کارروائی کے لئے ٹیمیں تشکیل دیدیں ، 6ٹیمیں اشتہاری ملزمان اور ایجنٹوں کے خلاف بھرپور کریک ڈاؤن کریں گی ۔ اس حوالے سے انہوں نے کہا کہ انسانی سمگلروں کے ساتھ کوئی نرمی نہیں برتی جائے گی ۔سانحہ تربت میں جاں بحق ہونے دونوجوانوں کی شناخت ہوگئی دونوں کا تعلق نواحی گاؤں جیٹھی کے سے تھا اہل خانہ کے مطابق سمبڑیال کے نواحی گاؤں جیٹھی کے کے رہائشی 17سالہ ابوبکر المعروف علی رضا ولد پرویز احمد جوکہ لاہور میں صرافہ بازار میں کام کرتا ہے اور وہ اپنے گاؤں ہر ہفتہ وار آتا تھا گاؤں کے تین دوستوں جن میں ماجد اورسلمان بھی شامل تھے ایجنٹوں کے سبز باغ دکھانے پر یہ تینوں دوست گھروالوں کی مخالفت کے باوجود خلیجی ممالک جانے کے لیے تیار ہوگئے آٹھ روز قبل یہ تینوں دوست بغیر کسی کو اطلاع دیئے روانہ ہوگئے ، سانحہ تربت کی خبر جب مختلف چینلز پر نشر ہوئی تو ان کے اہل خانہ کو خطرہ لاحق ہوگیا اورمختلف ذرائع سے رابطے کرنے لگے کسی سے رابطہ نہ ہوا تو انہوں نے میو ہسپتال لاہور کے مردہ خانے میں جمع شدہ نعشوں کو دیکھنے چلے گئے جہاں پر ان کے اہل خانہ نے 17سالہ علی رضا ولد محمد پرویز احمد اور16سالہ ماجد علی کی شناخت کرلی اور میتوں کو لے کر بذریعہ ایمبولینس علی الصبح گاؤں جیٹھی کے میں پہنچ گئے نعشوں کے آتے ہی والدین کو غشی کے دورے اوراہل دیہہ کی فضا سوگوار ہوگئی جاں بحق ہونے والوں کی جب گھر سے نعشیں اٹھائیں گئیں تو رقعت آمیز مناظر دیکھنے سے گھروں میں کہرام مچ گیا دونو ں کی اکٹھی نماز جنازہ شاہ ڈیرو قبرستان جیٹھی کے میں ادا کی گئی نماز جنازہ میں ہر مکتبہ فکر کے لوگوں نے کثیر تعداد میں شرکت کی جبکہ مقامی منتخب نمائندوں سمیت کسی بھی سرکاری افسرنے نمازجنازہ میں شرکت نہیں کی صرف حالات کو کنٹرول کرنے کیلئے ایس ایچ اوتھانہ سمبڑیال اپنی نفری کے ہمراہ موجود تھے۔ انسانی سمگلر</TEXT>
