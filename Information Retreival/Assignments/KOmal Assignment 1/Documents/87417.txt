<DOCNO>87417</DOCNO>
<HL>’’یوم یکھجہتی فلسطین ‘‘ پاکستان ، شمیر میں امریکہ ، اسرائیل کیخلاف مظاہرے ، مذمتی قرار دادیں</HL>
<AUTHOR>روزنامہ پاکستان</AUTHOR>
<DATELINE> Pakistan 2018-05-19 04:00:44+05</DATELINE>
<TEXT>لاہور،کراچی ،اسلام آباد ،سرینگر (ایجوکیشن رپورٹر،نیوزایجنسیاں)امریکی سفارتخانہ کی بیت المقدس منتقلی اور فلسطینیوں پر اسرائیلی مظالم کیخلاف ملک بھر سمیت مقبوضہ کشمیر میں ’’یوم یکجہتی فلسطین ‘‘ منایا گیا۔جمعہ کے اجتماعات میں مذمتی قراردادیں منظور کی گئیں اور مظلوم فلسطینی عوام کے ساتھ اظہار یکجہتی کیلئے مظاہرے اور ریلیاں نکالی گئیں۔ لاہور، اسلام آباد ،کراچی ،ملتان،پشاور،فیصل آباد،آزادکشمیر،مظفر آباد،گوجرانوالہ، سرگودھا،رحیم یارخان، خانیوال، بہاولنگر،بہاولپورسمیت مختلف شہروں اور سرینگر میں فلسطینی عوام کے ساتھ اظہار یکجہتی کیلئے ریلیاں نکالی گئیں۔مرکزی علماء کونسل سے منسلک علماء ، خطباء،آئمہ مساجد نے جمعہ کے اجتماعات سے خطاب کرتے ہوئے کہا کہ یروشلم میں امریکی سفارتخانہ کی منتقلی اور غزہ میں اسرائیلی جارحیت پر عالمی قوتوں کی خاموشی افسوسناک اور قابل مذمت ہے۔امیر جماعۃالدعوۃ پاکستان پروفیسر حافظ محمد سعید کی اپیل پرچاروں صوبوں و آزادکشمیر کے مختلف شہروں و علاقوں میں فلسطینی شہداء کی غائبانہ نمازجنازہ ادا کی گئی۔خطبہ جمعہ کے دوران حافظ محمد سعید نے کہا کہ غاصب اسرائیل غزہ فلسطین میں مسلمانوں کا قتل عام کر رہا ہے۔ ظلم وستم کی انتہا کر دی گئی ہے۔فلسطین فاؤنڈیشن پاکستان کی اپیل پر جمعہ کو ملک بھر میں یوم یکجہتی فلسطین منایا گیا اور فلسطینی عوام پر امریکی سرپرستی میں جاری صیہونی مظام کے خلاف احتجاجی مظاہرے کئے گئے، جبکہ مرکزی احتجاجی مظاہرہ کراچی میں نیو میمن مسجد کے باہر بعد نماز جمعہ کیا گیاجس میں شہریوں کو بڑی تعداد نے شرکت کی اور امریکہ و اسرائیل کی جانب سے فلسطینی عوام پر ڈھائے جانے والے انسانیت سوز مظالم کے خلاف صدائے احتجاج بلند کی۔فلسطینیوں پر اسرائیلی مظالم کیخلاف آزاد کشمیر سمیت ملک بھر میں یوم یکجہتی کشمیر منایاگیا جبکہ مقبوضہ کشمیر میں بھی فلسطینیوں کے حق میں مظاہرے کئے گئے تاہم اس دوران بھارتی فورسز نے یاسین ملک کو تھانے میں جبکہ سید علی گیلانی اور میر واعظ سمیت چوٹی کی حریت قیادت کو گھروں میں نظر بند رکھا اور انھیں نماز جمعہ ادا کرنے کی بھی اجازت نہیں دی گئی ۔مقبوضہ کشمیر میں مزاحمتی خیمے کی اپیل پر فلسطینیوں کے ساتھ یکجہتی کا اظہار کیا گیا اور نماز جمعہ کے بعد ریلیاں نکالی گئیں تاہم اسرائیل کے حواری بھارت کی فوج اور فورسز نے مظاہپرین کو روکنے اور احتجاجی پروگرام ناکام بنانے کیلئے سکیورٹی کے سخت اقدامات کئے گئے تھے۔ یوم یکجہتی فلسطین</TEXT>
