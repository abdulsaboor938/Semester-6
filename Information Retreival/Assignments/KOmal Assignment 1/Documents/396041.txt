<DOCNO>396041</DOCNO>
<HL>سگریٹ اور شیشہ نوشی کے نقصانات سے آگاہ ہی کیلئے خصوصی آگاہی مہم شروع کرنیکا فیصلہ</HL>
<AUTHOR>روزنامہ پاکستان</AUTHOR>
<DATELINE> Pakistan 2016-10-01 05:43:14+05</DATELINE>
<TEXT>پشاور( پاکستان نیوز)پشاور کی ضلعی انتظامیہ نے عوامی مقامات پر سگریٹ نوشی اور حقہ(شیشہ) نوشی کے استعمال کی روک تھام کیلئے ایک جامع حکمت عملی تشکیل دی ہے۔پشاور شہر کے جن ریسٹورنٹوں اور ہوٹلوں میں شیشہ کا استعمال ہوتا ہے وہاں چھاپے مارے جائیں گے۔اس بات کا فیصلہ ڈپٹی کمشنر پشاور کے دفتر میں ڈسٹرکٹ ایپلیمنٹیشن و مانیٹرنگ کمیٹی برائے انسداد تمباکو نوشی کے اجلاس میں کیا گیا جس کی صدارت اسسٹنٹ کمشنر پشاور نے کی۔ اجلاس میں محکمہ ہائے پولیس،ٹوبیکو کنٹرول سیل،سماجی بہبود،صحت،تعلیم،ٹریفک پولیس،اطلاعات اور ٹرانسپورٹروں، ہوٹلوں اور بازار یونین کے نمائندوں نے شرکت کی۔ اجلاس کو بتایا گیا کہ پہلے مرحلے میں بل بورڈز،پوسٹروں،پمفلٹس،سیمینار اور ورکشاپس کے انعقاد کے ذریعے خصوصی مہم شروع کی جائے گی تاکہ لوگوں کو سگریٹ اور شیشہ نوشی کے نقصانات اور خطرات سے آگاہ کیا جائے۔عوامی مقامات پر سگریٹ نوشی کرنے والوں پر جرمانہ لگایا جائے گا جس کیلئے پولیس،صحت اور دوسرے متعلقہ محکموں کے حکام پر مشتمل مختلف ٹیمیں تشکیل دے دی گئی ہیں۔یہاں یہ بات قابل ذکر ہے کہ حکومت نے عوامی مقامات پر سگریٹ نوشی پر پابندی لگانے کیلئے پہلے سے ہیصوبائی اسمبلی میں بل پیش کر دیا ہے تاہم عوامی مقامات پر لوگوں کے تعاون سے سگریٹ نوشی کی حوصلہ شکنی کیلئے عوامی آگہی ایک بہت ہی اہم پہلو ہے۔</TEXT>
