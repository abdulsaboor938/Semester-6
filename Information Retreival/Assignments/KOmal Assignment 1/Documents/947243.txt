<DOCNO>947243</DOCNO>
<HL>تصویر کائنات میں رنگ</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-17 05:03:00+05</DATELINE>
<TEXT>جب سے عورتوں کے تحفظ کے حوالے سے ایکٹ منظور ہوا ہے اخبارات اور ٹی وی مذاکروں میں عورت کے خلاف ایسی ایسی توجیہات بیان کی جا رہی ہیں جس سے احساس ہوتا ہے جیسے عورت انسان ہی نہ ہو۔ سب سے زیادہ اس ایکٹ پر یہ اعتراض کیا جارہا ہے کہ اس سے بے راہ روی پھیلے گی اور مرد عورت کو کنٹرول نہیں کر سکے گا، بیٹی باپ کی اجازت کے بغیر رات گئے باہر رہے گی، بہن بھائی کا کہا نہیں مانے گی۔ حیرت ہے اس ایکٹ میں تو صرف عورت پر تشدد کے خاتمے کے لئے اقدامات کئے گئے ہیں، اس کو بے راہ روی سے جوڑنا کس قدر بے رحم فیصلہ ہے۔ سوال یہ ہے کہ ہر معاشرے کے افراد اپنی مخصوص روایات کے ساتھ زندہ رہتے ہیں۔ ہماری روایات میں مرد اور عورت دونوں کے لئے کچھ معیارات قائم کئے گئے ہیں اور اکثریت ان پر عمل کرتی ہے لیکن مسئلہ یہ ہے کہ پاکستان میں ہر برائی کا ذمہ دار صرف وہ عورت ہے جس کے قدموں تلے جنت کی بشارت دی گئی اور جو انسان کو جنم دے کر نسل کو برقرار رکھتی ہے۔ اس ایکٹ کی مخالفت کرنے والوں کے سامنے ایک آئیڈیل عورت کھڑی ہے جس کے پاس علم ہے، شعور ہے، اعتماد ہے اور جس نے ادھورا وجود اور بیساکھیاں رکھنے سے انکار کردیا ہے۔ اگر عورت کنٹرول کرنے والی مخلوق ہے تو اس کے بطن سے اولیاء، سائنس دان اور دانشور کیسے جنم لیتے ہیں، اس کی پرورش زندگی کو جمال کیسے عطا کرتی ہے؟ مشکل یہ ہے کہ ایک مخصوص طبقۂ فکر عورت کو برابر کا انسان تسلیم کرنے پر تیار ہی نہیں اس لئے ایسی تاویلات پیش کر رہا ہے جن کا کوئی جواز نہیں۔ عدم تشدد کا مطلب بے راہ روی کیسے ہو سکتا ہے؟ عورت کی پٹائی کا حق ختم کرنا مردوں کے خلاف سازش کیسے قرار دیا جاسکتا ہے؟ تیزاب سے جھلسنے والی، جسمانی اذیتوں کی وجہ سے نیم پاگل ہو جانے والی بے یار و مددگار خواتین کے لئے پروٹیکشن اور شیلٹر ہومز کا قیام اور علاج معالجے کی سہو لتیں مہیا کرنے میں کیا خلاف شرع ہے؟ ہم پر دین آنحضر ت محمد ﷺ کی وساطت سے پہنچا۔ ان کی ذات دین کی تفسیر ہے، ان کی سیرت ہر معاملے میں ہماری رہنما ہے، میں مذہب کو جواز بنا کر عورتوں کی مخالفت کرنے والوں سے پوچھنا چاہتی ہوں کہ کیا نبی پاک ﷺ نے کبھی اپنی ازواجِ مطہرات پر ہاتھ اٹھایا؟ اپنی بیٹی سے تلخی سے بات کی؟ بلکہ غیر مذہب عورت کی بدسلوکی کے باوجود اس کی مدد کی اور کبھی برا بھلا نہ کہا، عورت کو تعلیم کا برابر حق دیا، جنگوں میں اس کی شمولیت کو سراہا۔ ہزاروں سال بیت گئے، دنیا نے ترقی کے نئے جہان دریافت کر لئے مگر قنوطی سوچ عورت کو ذہنی اور عملی طور پر پابندِ سلاسل رکھنا چاہتی ہے جس کی کوئی مرضی اور پسند نہ ہو، جسے کوئی اختیار نہ ہو، وہ صرف مخصوص خدمات سرانجام دے، روبوٹ کی طرح عمل کرے، نہ کوئی خواہش کرے نہ کسی شے کے حصول کی ضد کرے بلکہ سوچنے کی زحمت ہی نہ کرے۔ قدرت نے عورت کو مرد کے برابر صلاحیتیں دیں بلکہ مرد سے بڑھ کر صبر اور استقامت عطا کی جس کے باعث وہ دردِ زہ کو برداشت کرتی اور زندگی کو جنم دیتی ہے۔ وہ خاندان کی پرورش کے ساتھ ساتھ اپنی ذات کا اظہار بھی چاہتی ہے۔ وہ کائنات کی تعمیر میں اپنا حصہ ڈالنا چاہتی ہے تو اس کے کردار پر کیچڑ اچھالنے والے متحرک ہو جاتے ہیں۔ عفت، شرم و حیا عورت اور مرد دونوں کے لئے لازم ہے۔ مجھے بتائیے عورت کی کسی مرد کے ساتھ زیادتی کی شرح کیا ہے جب کہ دوسری طرف ہر روز سینکڑوں عورتوں کو زبردستی جنسی وحشت کا شکار بنایا جاتا ہے۔ بہیمانہ وحشت پانچ سال کی معصوم بچیوں کا دامن تار تار کر کے کوڑے کے ڈھیر پر پھینک دیتی ہے۔ بڑے بڑے نیک نام تعلیمی اداروں میں بچوں کے ساتھ زیادتی معمول کی بات ہے۔ کبھی کبھی مقدس رشتے ہر لحاظ بھول جاتے ہیں تو عورت کے لئے گھر کی چار دیواری بھی اذیت گاہ میں بدل جاتی ہے مگر کچھ بھی ہو ہمارے ملک میں ایک طبقۂ فکر ہر مسئلے کی جڑ عورت میں ہی ڈھونڈتا ہے اور ہر برائی کے لئے اسے ہی موردِ الزام ٹھہراتا ہے۔ دو دن باہر رہنے کے حوالے سے قانون ضرور تبدیل ہونا چاہئے اس لئے کہ یہ کوئی سزا نہیں ہے بلکہ اس ایکٹ میں سزا تجویز ہی نہیں کی گئی۔ ہونا تو یہ چاہئے کہ جو فرد اپنی بیوی یا کسی اور رشتے دار پر بہیمانہ تشدد کرے اسے گھر سے باہر نہیں بلکہ جیل میں بھیجنا چاہئے اور اس کے خلاف ایف آئی آر کٹوانی چاہئے۔ دو دن کے لئے باہر بھیجنا تو ایک طرح سے اسے آزادی فراہم کرنا ہے تا کہ اس کی عدم موجودگی میں حکومت اس کے بال بچوں کی ذمہ داری بھی اٹھائے اور ان کا تحفظ بھی کرے۔ ٹیلی وژن اسکرینوں پر وہ سب ایک ایسی عورت کے خلاف دلائل دیتے رہے جو ہمارے ہاں موجود ہی نہیں، وہ صرف ان کے ذہنوں میں موجود ہے جس سے ہر لمحہ انہیں خطرہ ہی خطرہ ہے۔ ہمارے ہاں عورت اور مرد کے حقوق میں اتنا زیادہ فرق اس لئے ہے کہ ہم نے کچھ طاقتوں کو عورت کے استحصال کی کھلی چھٹی دے رکھی ہے۔ ہم نیک عمل اس لئے نہیں کرتے کہ یہ بطور انسان ہمارا امتیاز ہونا چاہئے بلکہ اس لئے کرتے ہیں کہ اس کے عوض ہمیں اگلے جہان میں ہماری من چاہی مراد حاصل ہو گی۔ جو لوگ آج عورت کو تشدد سے بچانے کے خلاف محاذ بنائے ہوئے ہیں کیا کبھی انہوں نے عورت کے ساتھ ہونے والے ظلم پر آواز اٹھائی ہے؟ کبھی کسی شہر میں چھوٹا سا جلوس نکالا ہے؟ کہیں کسی محفل میں قانون میں درج سزا پر زور دیا ہے؟ خدارا! جنم دینے والی عورت کا احترام کرنا سیکھئے۔ اگر عورت کا احترام نہیں ہو گا تو معاشرہ کس طرح تہذیب یافتہ کہلائے گا۔ مجھے سب سے زیادہ دکھ اس بات پر ہے کہ بڑے بڑے پڑھے لکھے لوگوں نے اس ایکٹ کی مخالفت میں دلائل دیتے ہوئے ایک لمحے کے لئے بھی باپ بن کر نہیں سوچا۔ اگر وہ محبت کرنے والے باپ کی نظر سے اس ایکٹ کو دیکھتے تو حکومت کا شکریہ ادا کرتے اور عورتوں کی تکریم میں اضافے کا باعث بنتے۔ تصویرِ کائنات میں رنگ سے مراد یہ نہیں کہ عورت ایک دکھاوے کی چیز ہے بلکہ یہ کہ وہ کائنات کی حقیقت ہے جس سے زندگی کے رنگ بکھرتے ہیں۔</TEXT>
