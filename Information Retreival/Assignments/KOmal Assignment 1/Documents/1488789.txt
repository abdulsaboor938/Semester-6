<DOCNO>1488789</DOCNO>
<HL>گورنر سندھ عمران اسماعیل کا وزارت قومی صحت کا دورہ‘ عامر کیانی سے ملاقا ت</HL>
<AUTHOR>نوائے وقت</AUTHOR>
<DATELINE> Pakistan 2018-09-01 08:39:29+05</DATELINE>
<TEXT>اسلام آباد (نامہ نگار) وفاقی وزیر صحت عامر محمود کیانی نے کہا ہے کہ پاکستان میں تمباکو نوشی اموات کی سب سے بڑی وجہ ہے اور وزارت صحت تمباکو نوشی کے باعث ہلاک ہونے والے افراد کو بچانے کے لیے ہر ممکن اقدامات کرے گی۔ انہوںنے کہا کہ وزارت قومی صحت سگریٹ پر ٹیکس بڑھانے اور سگریٹ مہنگا کرنے کے لیے وزارت خزانہ سے رابطہ کرے گی۔ سگریٹ کے پیکٹ پر تصویری وارننگ کے قانون پر عمل درآمد کروانے کے لیے صوبائی وزرائے اعلیٰ سے درخواست کی جائے گی ۔انہوں نے ٹوبیکو کنٹرول سیل کو ہدایت کیکہ عوام کو تمباکو کے نقصانات اور ترکِ تمباکونوشی سے آگاہی کے لیے مہم شروع کی جائے۔ انہوں نے یہ بات ٹوبیکو کنٹرول سیل سے بریفنگ لیتے ہوئے کہی۔ قبل ازیں پروجیکٹ منیجر، ٹوبیکو کنٹرول سیل نے وزیر صحت کو پاکستان میں تمباکو نوشی کی روک تھام کے اقدامات پر تفصیلی بریفنگ دی۔انہوں نے بتایا کہ پاکستان میں تقریباً 2 کروڑ39 لاکھ افراد تمباکو کا استعمال کرتے ہیں۔ تمباکو نوشی کی شرح کم کرنے کے لیے وزارت نے مختلف اقدامات کئے ہیں۔ گورنر سندھ محمد عمران اسماعیل کا اسلا م آباد میں وزارت قومی صحت کا دورہ ، صحت کے شعبے بہتری لانے کے لیے مشترکہ کوششوں پر تبادلہ خیال کیاگیا۔ ترجمان وزارت قومی صحت کے مطابق جمعہ کو سندھ کے گورنر محمد عمران اسماعیل نے اسلام آباد میں وزارت قومی صحت کا دورہ کیا جہاں وفاقی وزیر صحت عامر محمود کیانی نے ان کا استقبال کیا۔ سندھ سے رکن قومی اسمبلی جے پرکاش اوکرانی بھی گورنر سندھ کے ہمراہ تھے۔وزیر قومی صحت عامر محمود کیانی کے ساتھ ملاقات میںگورنر سندھ نے سندھ میں صحت کے شعبے بہتری لانے کے لیے مشترکہ کوششوں پر تبادلہ خیال کیا۔</TEXT>
