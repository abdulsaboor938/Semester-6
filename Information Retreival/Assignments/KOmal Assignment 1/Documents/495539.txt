<DOCNO>495539</DOCNO>
<HL>عورتوں کے مسائل</HL>
<AUTHOR>روزنامہ پاکستان</AUTHOR>
<DATELINE> Pakistan 2016-03-14 00:09:37+05</DATELINE>
<TEXT>پاکستان میں محروم طبقات کی فہرست میں ایک اہم فریق عورت بھی ہے، اگرچہ ریاست، حکومت اور بالائی طبقہ دعویٰ کرتا ہے کہ اس کی ترجیحات میں عورت کی ترقی و خوشحالی پیش پیش ہے، لیکن حقائق اس کے برعکس ہیں۔ بے شک حکومتِ پنجاب نے عورتوں کے حق میں اسمبلی سے بل پاس کروا کر عورتوں کو اپنے خاوندوں کی زیادتی اور مارپیٹ کی وجہ سے پرچے کروانے کی اجازت دلوائی ہے، لیکن اس کی قطعی طور پر ضرورت نہیں تھی، کیونکہ اس بل کے پاس ہونے یا نہ ہونے سے کوئی فرق نہیں تھا۔ غریب اور متوسط طبقے کے عورتیں اکثریت میں اپنے خاوندوں کی تابعدار اور مددگار ہوتی ہیں،جبکہ امرااور بڑے حکومتی عہدیدار، لیڈر پہلے ہی عورتوں کے سامنے کمزور اور تابعداری کی پوزیشن میں ہیں،جس کا ثبوت شرمین عبید چنائے کی دونوں فلمیں ہیں۔ پاکستان ایک اسلامی معاشرہ ہے،ہم مسلمان کہلاتے ہیں۔ غیرت کے نام پر لڑکیوں کو قتل کرنے میں سارا پاکستانی معاشرہ شامل نہیں ہے۔ ملک میں اگر کوئی ایک واقعہ رونما ہو جاتا ہے جو اس علاقے کا رواج ہوگا،لیکن عمومی طورپر ایسا نہیں ہوتا۔ شرمین عبید کی دونوں فلموں سے زیادہ پاکستانی معاشرے کی عکاسی کرتے ہیں۔ حکومت اور ذمہ دار اداروں کو غیر قانونی سرگرمیوں کے خلاف ایکشن لینے کے لئے ثبوت فراہم کرتے ہیں۔ ملک بھر کے اخباروں میں چند اچھے خیالات رکھنے والے لکھتے ہیں اور ہر طرح پاکستانی عوام ،پاکستانی معاشرے کی ترجمانی کرتے ہیں، لیکن سارے معاشرے کو بدنام نہیں کرتے،پاکستان کے چند جرائم پیشہ افراد پاکستانی معاشرے کی نمائندگی نہیں کرتے۔ شرمین عبید نے اگر فلم بنانا ہی تھی تو پاکستانی لوگوں کی مشکلات کے خلاف بناتیں،جن میں بجلی کا بحران ، جس نے پاکستانی معیشت کو کمزور اور تباہ کر دیا ہے، جس کی وجہ سے بے روزگاری میں روز بروز اضافہ ہو رہا ہے اور جرائم کی شرح بڑھ رہی ہے۔شرمین عبید کو پاکستان میں سوئی گیس کی وجہ سے پاکستانی عوام کی مشکلات کو امریکی معاشرے کے سامنے دکھانا چاہیے تھا۔ پاکستانی عوام کی صحت کی سہولتوں سے محرومی کو آشکار کرنا تھا۔ پاکستانی عوام کے بچوں کو تعلیم کے لئے بہتر سہولتیں فراہم کرنے کے لئے فلم بنانا چاہیے تھی۔ پاکستان کی معیشت کی جو تباہی امریکہ کی پالیسیوں کی وجہ سے ہوئی ہے ،اس کو امریکی معاشرے کو دکھانے کی ضرورت تھی، تاکہ غیر ملکی قوتیں، جو پاکستان کے خلاف صرف ایٹمی قوت ہونے کی وجہ سے ریشہ دوانیوں میں مصروف ہیں، وہ اپنی ہٹ دھرمیوں سے باز آتیں، اگر ہم اپنے قومی اعدادوشمار ہی دیکھ لیں تو ہمیں عورتوں کے حوالے سے سیاسی، سماجی، معاشی و تعلیمی اور صحت جیسی بنیادی سہولتوں کے معاملے میں بھی ایک واضح امتیاز اور فرق نظر آتا ہے۔ ہماری عورتوں کا ایک بڑا حصہ پسماندگی، غربت، ناانصافی، ناخواندگی ،عدم تحفظ اور معاشی بدحالی کا شکار ہے۔ ہمارا آئین بھی عام لوگوں بشمول عورتوں کو مختلف بنیادی حقوق اور سہولتوں کی ضمانت دیتا ہے، لیکن ہم اپنی بُری حکمرانی، ناقص پالیسیوں اور وسائل کی غیر منصفانہ تقسیم کے باعث عورتوں سمیت محروم طبقوں کا سب سے زیادہ استحصال کرتے ہیں۔ تعلیم اور صحت وہ بنیادی حق ہے جو مرد اور عورت دونوں کو ملنا چاہیے، لیکن ہم اس میں بھی ناکام ہیں۔ یہ حکمران طبقہ کی ناانصافی ہے۔ملک میں لڑکوں کی شرح خواندگی کے مقابلے میں لڑکیوں کی خواندگی کی شرح 47فیصد ہے۔ پنجاب کے شہری علاقوں میں 25فیصد اور دیہات میں 48فیصد عورتیں ناخواندہ ہیں۔ سندھ میں شہری سطح پر 56فیصد اور دیہات میں 84 فیصد ناخواندہ ہیں۔ خیبرپختونخواشہروں میں 49فیصد اور دیہات میں 69فیصد لڑکیاں ناخواندہ ہیں، جبکہ بلوچستان میں شہری علاقوں میں 56فیصد اور دیہی علاقوں میں 77فیصد لڑکیاں ناخواندہ ہیں۔ یہ اعدادوشمار عورتوں کی ترقی کے دعوؤں کی نفی کرتے ہیں۔ ہماری حکومت کا دعویٰ ہے کہ ہم تعلیم اور صحت ،بالخصوص لڑکیوں کی ترقی ان کی اہم ترجیحات کا حصہ ہے، لیکن عملاً ہم اس وقت صحت پر بھی جی ڈی پی کا 0.8اور تعلیم پر 2.2 خرچ کر رہے ہیں۔ ہمیں یہ ماننا ہوگا کہ ہماری حکومتوں کی اہم ترجیحات ترقی کے تناظر میں شہری علاقے ہوتے ہیں۔ یہی وجہ ہے کہ آج ترقی کے حوالے سے سب سے زیادہ فرق شہری اور دیہی ترقی میں نظر آتا ہے۔ عورتوں کے حوالے سے بھی جو ترقی کم یا نظر انداز ہوئی ہے، اس میں دیہی لڑکی اور عورت شامل ہے۔ دیہی علاقوں میں تعلیم اور صحت کے بنیادی ڈھانچے سہولتوں سے محروم ہیں۔مجھے بنیادی صحت کے مراکز کو ذاتی طور پر مختلف اضلاع میں دیکھنے کا موقع ملا، جس پر ندامت ہوتی ہے۔ عورتوں کی محرومی ریاست، ملک اور حکومت کے ساتھ لاتعلقی کے عمل کو مضبوط کرتی ہے۔ پاکستان میں بجٹ سازی میں جو ترقی کے حوالے سے بنیادی عمل ہے ،وسائل کی غیر منصفانہ تقسیم سب سے بڑا سیاسی مسئلہ ہے، بجٹ ایک معاشی دستاویز ہے جس میں یہ جانچا جاتا ہے کہ حکومت کی سیاست میں کون سا فریق یا علاقے سب سے زیادہ اہمیت رکھتے ہیں۔ ہمارے ہاں بجٹ سیاسی ایشو بھی ہے۔ یہ خیال بھی غلط ہے کہ شہری عورتوں کے لئے سب کچھ موجود ہے یہاں صرف دیہی علاقوں کے مقابلے میں ان کچھ سہولتیں زیادہ ہیں، لیکن شہروں کی عورتیں پریشان نظر آتی ہیں، لڑکیوں کی تعلیم کے بعد روز گار کی عدم فراہمی، بہتر ٹرانسپورٹ کا فقدان، عدم تحفظ، سٹریٹ کرائمز، جنسی خوف و ہراس، مہنگی تعلیم اور صحت جیسے مسائل سر فہرست ہیں۔ عورتوں کوسب سے زیادہ سٹریٹ کرائمز کا سامنا ہے اور یہ ساری دنیا میں ہے ۔اس معاملے میں قانون نافذ کرنے والے ادارے بے بس نظر آتے ہیں۔ انصاف کے حصول کے لئے ہماری لوئر عدلیہ میں عورتوں کو سب سے زیادہ مشکلات کا سامنا ہے۔ بد قسمتی سے ہمارے یہاں عورت کے مسئلے کو محض ایک سماجی مسئلہ سمجھ کر دیکھا جاتا ہے، جبکہ یہ مسئلہ خالصتاً سیاسی نوعیت کا ہے اور اس کو سیاسی فریم ورک میں دیکھنے کی ضرورت ہے۔ اس میں اہم کام سیاسی جماعتوں کا ہے۔ عورتوں کو بھی سیاسی جماعتوں کو مضبوط بنا کر ان پر دباؤ ڈالنا ہوگا کہ وہ عورتوں کی ترقی کے لئے ان کی قیادت کریں ۔یہ بھی سمجھنا ہوگاکہ عورت کی ترقی و خوشحالی محض عورت تک محدود نہیں ہوتی، بلکہ اس کا براہ راست تعلق گھر، خاندان، بچے اور معاشرے کی ترقی سے جڑا ہوا ہوتا ہے۔ سیاسی و مذہبی جماعتوں کے ایجنڈے میں عورتوں کو ابھی تک وہ حیثیت نہیں مل سکی جس کی وہ حق دار ہیں، اگرچہ عورتوں کی نمائندگی میں خاطر خواہ اضافہ ہوا ہے،لیکن محض نمائندگی سے مسائل حل نہیں ہوتے ،اصل بات پڑی لکھی خواتین نمائندوں کو با اختیار بنانا ہے ،جس کی ہمارے سیاسی نظام میں بہت کمی ہے، ہم پاکستان میں ہر سال 8مارچ کو عورتوں کے حوالے سے دن مناتے ہیں۔ حکومتی اور این جی اوز کی سطح پر عورتوں کے مسائل کو اجاگر بھی کیا جاتا ہے ،لیکن محض دن منانے سے کسی بھی فریق کے مسائل حل نہیں ہوتے۔ اصل مسئلہ عورتوں کے حوالے سے نظام کو منصفانہ ،شفاف اور قابل رسائی بنانا ہے، لیکن ہم عورتوں کی ترقی کے لئے خوشحالی کے لئے جو پیکیج یا ماڈل لاتے ہیں، اس میں سسٹم کو بہتر بناتے کی بجائے امداد اور خیرات پر مبنی پروگرام ہوتے ہیں جو محض وقتی طور پر فائدہ دیتے ہیں ،اگر واقعی پاکستان کی ریاست اور حکومت سمیت بالا دست طبقات عورتوں اور لڑکیوں کی ترقی اور خوشحالی چاہتے ہیں تو انہیں ابتدائی طور پر صرف تعلیم اور صحت کے شعبے میں ایمرجنسی کا نفاذ کر کے اپنے کام کو شروع کرنا چاہئے۔ ترقیاتی فنڈز کو اگر کچھ سال کے لئے تعلیم اور صحت پر لگادیا جائے اور اس میں لڑکیوں کو زیادہ اہمیت دی جائے تو ہم ترقی کے عمل میں ایک مہذب معاشرے کے طور پر اپنا مقدمہ ملک میں اور ملک سے باہر بہتر بنا سکتے ہیں ۔ عورتوں کے مسئلے ضرور ہیں، مگر یہ اندرونی مسئلہ ہے۔</TEXT>
