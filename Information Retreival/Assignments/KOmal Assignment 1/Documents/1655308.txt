<DOCNO>1655308</DOCNO>
<HL>گرفتار وکلا کا واپس جانے سے انکار ، تھانے میں دھرنا دے دیا</HL>
<AUTHOR>نوائے وقت</AUTHOR>
<DATELINE> Pakistan 2017-12-16 08:58:00+05</DATELINE>
<TEXT>ملتان (سپیشل رپورٹر) تھانہ چہلیک کی حوالات میں دو روز قبل حراست میں لئے جانے والے وکلاء نے گرفتاری کا اندراج نہ ہونے پر احتجاجاً تھانہ ہی میں دھرنا دے دیا ہے۔ ذرائع نے بتایا ہے کہ پولیس نے ان کو تھانہ سے جانے کی اجازت دیدی ہے تاہم گرفتار وکلاء نے باہر جانے سے انکار کر دیا ہے۔ زیر حراست وکلاء کا مطالبہ ہے کہ پہلے ان کے خلاف درج مقدمہ خارج کیا جائے جس کے بعد وہ تھانہ سے جائیں گے۔ تفصیل کے مطابق بدھ کے روز وکلاء نے احتجاج کے دوران نیو جوڈیشل کمپلیکس میں توڑ پھوڑ کی تھی۔ اعلیٰ شخصیات کی ہدایات پر پولیس نے 39 سے زائد وکلاء کے خلاف مقدمہ درج کر لیا تھا۔ اس مقدمہ کے خلاف وکلاء نے احتجاجی ریلی نکالی۔ اس ریلی کے بعد وکلاء نے پولیس کو گرفتاریاں دیدی تھیں۔ گرفتار ہونے والے وکلاء میں صدر ہائیکورٹ بار شیرزمان قریشی، سابق صدر ہائیکورٹ بار محمود اشرف خان، ساق صدر ڈسٹرکٹ بار خالد اشرف خان، صدر ڈسٹرکٹ بار محمد یوسف زبیر، جنرل سیکرٹری سید انیس مہدی، سید اقبال مہدی زیدی، سید اشتیاق اور وکلاء ایکشن کمیٹی کے مرکزی رہنما مرزا فرخ بیگ سمیت 21 وکلاء شامل تھے۔ پولیس نے اس دوران کسی بھی وکیل کی مقدمہ میں گرفتاری ظاہر نہ کی جبکہ شام کے بعد وکلاء کے دھرنے کا اعلان ہونے پر پولیس نے وکلاء کو رہا بھی کرنے کا فیصلہ کر لیا۔ تاہم وکلاء نے رہا ہونے سے انکار کر دیا۔ اس موقع پر نمائندہ نوائے وقت سے تھانہ چہلیک میں موجود صدر ہائیکورٹ بار شیرزمان قریشی، سابق صدر محمود اشرف خان اور وکلاء ایکشن کمیٹی کے مرکزی رہنما مرزا فرخ بیگ نے کہا کہ پولیس نے پہلے گرفتار کیا، گرفتاری سے قبل ہمارے گھروں پر چھاپے مارے گئے۔ ان چھاپوں کے دوران ہمارے اہل خانہ کو حراساں کیا گیا یہ سخت زیادتی ہے۔ اب کچہری کو دوبارہ واپس لا کر ہی دم لیں گے۔ عدالتوں کی منتقلی اور وکلاء کے خلاف مقدمہ کے اندراج پروکلاء کادھرنا اور ہڑتال دوسرے روز بھی جاری رہی اور آج دوبارہ نیو جوڈیشل کمپلیکس میں دھرنا دیا جائیگا جبکہ تنظیموں کی جانب سے اظہار یکجہتی کرنے کے ساتھ ملک بھر سے بار نمائندگان بھی ملتان پہنچنا شروع ہوگئے ہیں۔ تفصیل کے مطابق وکلاء کی جانب 14 دسمبرکودن 11 بجے سے چوک کچہری پر شروع ہونیو الا دھرنا مسلسل جاری ہے۔ دوسرے روز صبح سے ہی وکلاء تازہ دم ہوکر دوبارہ پہنچنا شروع ہوگئے اس دوران کلرکس بار ایسوسی ایشن، اسٹامپ فروش ایسوسی ایشن، سرائیکستان ڈیموکریٹک پارٹی اور سرائیکی نوجوانان تحریک کی جانب سے چوک کچہری تک ریلیاں نکالی گئیں اور وکلاء سے اظہار یکجہتی کرتے ہوئے دھرنے میں شرکت کی گئی۔ وکلاء کے دھرنے سے خطاب کرتے ہوئے قائم مقام صدر عبدالستار ملک نے کہا کہ وکلاء نے جائز حقوق کے لئے دھرنے کا آغاز کیا ہے اور اپنے مطالبات تسلیم کرانے تک دھرنے کو ختم نہیں کیا جائیگا۔ ایگزیکٹو ممبر سپریم کورٹ بار سکندر جاوید نے کہا کہ ملتان کے وکلاء نے ہمیشہ غیر قانونی اقدامات کے خلاف آواز اٹھائی ہے اور ملتان سے جو تحریک بھی شروع ہوئی اس نے بے مثال کامیابی حاصل کی ہے۔ ایگزیکٹو ممبر سپریم کورٹ بار مہر خلیل نے کہا ہے کہ وکلاء مفادات کے لئے جن وکلاء نے دھرنا دیا اور رات تک سخت سرد موسم میں گزار دی وہ خراج تحسین کے مستحق ہیں اور سپریم کورٹ بار ملتان کے وکلاء کے تمام مسائل حل کرائے گی۔ ممبر پنجاب بارکونسل خواجہ قیصر بٹ نے کہا کہ وکلاء کے تمام مطالبات تسلیم ہونے تک دھرنا جاری رہے گا۔ خیبر پختونخواہ ہائیکورٹ بارکے ممبر ایگزیکٹو حبیب خان نے کہا کہ ملتان سے حق کی آواز بلند ہوئی ہے اور تحریک ضرور کامیاب ہوگی۔کلرکس بار ایسوسی ایشن ملتان کے صدر رائے محمد شفیع نے کہا کہ یہ ہمارا شہر ہے اور ہم اس کے حقوق کی حفاظت کرنا جانتے ہیں اور اپنے حقوق پر نہ تو کسی کو شب خون مارنے دیں گے اور نہ ہی کوئی غیر قانونی اقدام ہونے دیں گے۔ سرائیکستان ڈیموکریٹک پارٹی کے صدر رانا فراز نون نے کہا کہ عدالتوں کی اس طرح منتقلی سے سرائیکی وسیب کا نقصان ہوا ہے۔ اسٹامپ فروش ایسوسی ایشن کے میاں عبدالرزاق نے کہا کہ وہ وکلاء کے شانہ بشانہ ہیں اور تمام مطالبات تسلیم ہونے تک پیچھے نہیں ہٹیں گے۔ اس موقع پر ملک ارشاد رسول، رانا لیاقت علی، سردار عاشق بلوچ، حبیب اللہ نہنگ، ریاض خان بابر، ممتاز نور ٹانگرہ، فرزانہ کوثر، محبوب سندیلہ، ساجد ایزدی، اورنگ زیب عالمگیر، واجد رضوی اور رانا انور نے بھی خطاب کرتے ہوئے وکلاء کے مطالبات منظورکرنے کا مطالبہ کیا ہے جبکہ وکلاء کوخود رہا کرانیکی تجویز بھی مستردکردی گئی۔ دریں اثناء وکلاء کی جانب سے دوسرے روز بھی چوک کچہری بلاک ہونے کی وجہ سے شہری پریشانی کا شکار رہے اور تلخ کلامی کیساتھ کئی شہریوں کو تشدد کا نشانہ بنایا گیا جبکہ سرکاری اہلکاروں سے بھی جھگڑے کے واقعات ہوتے رہے ہیں۔ اسی طرح رات گئے ممبر پنجاب بار کونسل خانیوال مخدوم جاوید ہاشمی نے وکلاء دھر نے میں شرکت کی اور ملتان کے وکلاء کے ساتھ بھرپور یکجہتی کا اعلان کیا اور رات بھر دھرنے میں شامل رہنے کا اعلان کیا۔ دھرنا میں صدر شیرزمان قریشی کے چاروں کمسن بیٹوں نے بھی شرکت کی۔ علاوہ ازیں ذرائع نے بتایا کہ پنجاب بار کونسل کا وفد چیف جسٹس پنجاب سے ملاقات کرکے آج ملتان پہنچے گا اور وکلاء کو درپیش مشکلات کا جائزہ لیکر پنجاب بھر کے وکلاء کیلئے لائحہ عمل کا اعلان کرے گا۔ وہاڑی سے نامہ نگار کے مطابق ملتان میں وکلاء پر جھوٹے مقدمات درج کرکے گرفتار کرنے پر ڈسٹرکٹ بار وہاڑی کے وکلاء نے مکمل ہڑتال کی اور کوئی بھی وکیل عدالتوں میں پیش نہ ہوا جس کی وجہ سے دور دراز سے آنے والے سائلین کی مشکلات میں اضافہ ہوگیا۔ اس موقع پر صدر بار رائو شیراز رضا، جنرل سیکرٹری رائے عامر اسلم ایڈووکیٹس ودیگر رانا محمد اکبر، چودھری شہزاد نواز، میاں محمد غفور، ندیم اکرم پرویز و دیگر نے کہا کہ ملتان کے وکلاء پر جھوٹے مقدمات درج کرکے انکو گرفتار کرنے کی مذمت کر تے ہیں۔کوٹ ادو سے نامہ نگار کے مطابق ملتان نیو جوڈیشل کمپلکس میں سہولیات کی عدم دستیابی کے معاملہ پر ملتان کے وکلا سے اظہار یکجہتی کے لئے کوٹ ادو بار کے وکلاء کی دوسرے روز بھی ہڑتال جاری رہی۔ کوٹ ادو بار کے وکلاء نے ملتان کے وکلاء سے اظہار یکجہتی کے لئے دوسرے روز بھی ہڑتال کردی اور وکلاء عدالتوں میں پیش نہ ہوئے۔ دو روز سے جاری ہڑتال کے باعث دور دراز کے سائلین کو شدید مشکلات کا سامنا کرنا پڑ رہا ہے۔ بار کے جنرل سیکرٹری عامر سلطان گوراہا کے مطابق جب تک ملتان کے وکلاء کی جانب سے ہڑتال جاری رہے گی اس وقت تک تحصیل بار کوٹ ادو کے وکلاء بھی ہڑتال پر رہیں گے۔</TEXT>
