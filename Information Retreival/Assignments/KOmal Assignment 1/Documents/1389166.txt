<DOCNO>1389166</DOCNO>
<HL>بھارت خواتین کیلئے سب سے خطرناک ملک قرار</HL>
<AUTHOR>روزنامہ جنگ</AUTHOR>
<DATELINE> Pakistan 2018-06-27 05:06:00+05</DATELINE>
<TEXT>کراچی (نیوز ڈیسک) ایک حالیہ عالمی سروے کے مطابق بھارت، خواتین کی اسمگلنگ اور اُن کے ساتھ ناروا سلوک کیے جانے والے ممالک میں سرفہرست ہے، جہاں جسم فروشی،جنسی غلامی، ملازمت اور جبری شادی کے لیے خواتین کا استحصال کیا جاتا ہے،بھارت میں سماجی اور روایتی رسوم و رواج کے سبب بھی خواتین کو استحصال کا سامنا کرنا پڑتا ہے، خواتین، لڑکیوں اور بچیوں کی اسمگلنگ کی جاتی ہے اورانہیں گھریلو تشدد کا سامنا کرنا پڑتا ہے۔اس فہرست میں افغانستان کو دوسرے نمبر پر رکھا گیا ہے جبکہ خانہ جنگی کے شکار ملک شام کو تیسرے ، شورش زدہ صومالیہ کو چوتھے ، سعودی عرب کو پانچویں، پاکستان کو چھٹے اور امریکا کو دسویں نمبر پر رکھا گیا ہے ۔ تھامسن رائٹرز فاؤنڈیشن کے اس سروے میں دنیا بھر خواتین کے حقوق کے لیے کام کرنے والے ساڑھے پانچ سو ماہرین نے حصہ لیا۔ سروے کا مقصد خواتین کے حقوق کی صورت حال اور اُن کی اسمگلنگ کے حوالے سے ایسے ممالک کا پتہ لگانا تھا جہاں انسانی اسمگلرز کے ہاتھوں اُن کا استحصال کیا جاتا ہے۔اس تازہ جائزے میں بھی ماہرین سے پوچھا گیا تھا کہ اقوام متحدہ کے ایک سو ترانوے رکن ممالک میں سے کون سے اراکان خواتین کی صحت، بہبود، اقتصادی وسائل، رسم و رواج،جنسی و غیر جنسی تشدد اور اسمگلنگ کے حوالے سے بدترین ہیں۔رواں برس 26 مارچ سے چار مئی کے درمیان کیے گئے اس سروے کے مطابق ایسے ممالک کی فہرست درج ذیل ہے جہاں خواتین کی سماجی و اقتصادی صورت حال ناگفتہ بہ ہے۔اس عالمی سروے کے مطابق عورتوں کے حقوق کی خراب صورت حال کے حوالے سے بھارت اوّل نمبر پر ہے جہاں سن 2012 میں 23 سالہ لڑکی کے گینگ ریپ اور ہلاکت کے واقعے کے بعد خواتین پر ہونے والے حملوں میں کمی دیکھنے میں نہیں آئی ہے بلکہ دن بدن اضافہ ہی ہوا ہے۔افغانستان اس درجہ بندی میں دوسرے نمبر پر ہے جہاں طالبان کی حکومت کے خاتمے کے سترہ سال بعد بھی خواتین کی سماجی و معاشی زندگی مایوس کن ہے۔ تازہ رپورٹ کے مطابق افغان خواتین کو نہ صرف جسمانی و ذہنی تشدد کا سامنا ہے بلکہ اقتصادی اور طبی وسائل تک بھی اُن کی رسائی ممکن نہیں ہے۔سات سال سے خانہ جنگی کے شکار ملک شام کو خواتین کی مجموعی صورت حال کے حوالے سے تیسرا خطرناک ترین ملک قرار دیا گیا ہے۔ عورتوں پر غیر جنسی تشدد اور طبی سہولتوں کے فقدان کے لحاظ سے اس عالمی درجہ بندی میں شام دوسرے نمبر پر خطرناک ترین ملک قرار دیا گیا۔سن انیس سو ستانوے سے شورش کا شکار ملک صومالیہ حقوق نسواں کی پامالی کے لحاظ سے چوتھے نمبر پر ہے۔ تھومسن روئٹرز فاؤنڈیشن کے اس سروے کے مطابق صومالیہ کی خواتین کو بھی طبی وسائل تک رسائی میسر نہیں اور انہیں ضرر رساں سماجی رسم و رواج کی بھینٹ بھی چڑھایا جاتا ہے۔ ان دو پہلوؤں کے اعتبار سے صومالیہ کو خواتین کے لیے تیسرا خطرناک ترین ملک بھی کہا گیا ہے۔سعودی عرب یوں تو اس درجہ بندی میں پانچویں نمبر پر ہے تاہم خواتین کے ساتھ امتیازی سلوک اور اُن کی معاشی وسائل تک پہنچ نہ ہونے کے زُمرے میں اس کی درجہ بندی دوسرے نمبر پر کی گئی ہے۔عورتوں کے ساتھ ناانصافی، غیرت کے نام پر قتل، اقتصادیات میں اُن کی عدم شمولیت اور مذہب و سماج کے نام پر کیے جانے والے امتیازی سلوک کی بنا پر پاکستان کو تھومسن روئٹرز فاؤنڈیشن کے جائزے کے مطابق چھٹے نمبر پر رکھا گیا ہے۔خواتین کے ساتھ ناروا سلوک، تعلیم، معاش اور طبی سہولتوں کے فقدان اور سماجی تفاوت کے حوالے سے کیے جانے والے اس سروے کی رپورٹ میں پہلے دس خطرناک ترین ممالک کی فہرست میں جن دیگر چار ممالک کو شامل کیا گیا ہے ان میں بالترتیب جمہوریہ گانگو، یمن، نائیجیریا اور امریکا شامل ہیں۔</TEXT>
