<DOCNO>217553</DOCNO>
<HL>پسند کی شادی کرنے والے جوڑے کو کرنٹ لگا کر مار دیا</HL>
<AUTHOR>روزنامہ پاکستان</AUTHOR>
<DATELINE> Pakistan 2017-09-26 03:18:29+05</DATELINE>
<TEXT>پاکستان میں غیرت کے نام پر قتل کے واقعات میں اضافہ دیکھنے میں آ رہا ہے رواں برس غیرت کے نام پر خواتین کے قتل کے متعدد واقعات رپورٹ ہوئے۔اس طرح کے واقعات زیادہ تر دیہی اور پسماندہ علاقوں میں پیش آتے ہیں، لیکن اب ملک کے سب سے بڑے شہر کراچی میں بھی اس طرح کے انسانیت سوز جرم کا ارتکاب تسلسل کے ساتھ دیکھنے میں آرہا ہے ۔گزشتہ دنوں کراچی کے علاقے ابراہیم حیدری میں ایک نوجوان جوڑے کو جرگے کے حکم پر ’غیرت کے نام‘ پر بجلی کے جھٹکوں سے ہلاک کر دیا گیا۔ 16سالہ بخت تاجہ اور 18سالہ غنی رحمن 14اگست کو گھر سے بھاگ کر شادی کرنے کے لئے حیدر آباد فرار ہوگئے تھے ،ان کے ورثا نے دھوکے سے شادی کرانے کا جھانسہ دے کر واپس بلوایا ۔5 1اگست کو شیر پاؤ کالونی میں ہونے والے ایک جرگہ نے اُن دونوں کے خاندانوں کی موجودگی میں ان کو غیرت کے نام پر قتل کرنے کا فیصلہ سُنایا۔فیصلے کے فوراً بعد اُسی رات کو بخت تاجہ کے چچا اور والد نے چارپائی پر لٹا کر اُس کو بجلی کی تار سے شاک دے کر مار دیا۔ پولیس کو واقعہ کی اطلاع ایک مخبر نے دی جس نے بتایا کہ قتل کرنے کے بعد دونوں لاشیں شیرپاؤ کالونی کے مولا مدد قبرستان میں دفنا دی گئی ہیں، جس کے فوراً بعد چار افراد پکڑے گئے جن میں لڑکی کے والد اور چچا بھی شامل تھے۔پولیس کو دیے گئے بیان میں لڑکی کے چچا زرخطاب خان نے بتایا کہ دونوں شادی کرنے کی غرض سے 14 اگست کو گھر سے بھاگ گئے تھے جنہیں بہانے سے بلاکر جرگے کے حکم پر قتل کیا گیا۔مقتولین کی قبر کشائی کا فیصلہ جوڈیشل مجسٹریٹ کی عدالت نے لڑکی کے چچا کے انکشاف کے بعد کیا ۔ قبر کشائی کے بعددونوں متعلقین کا پوسٹ مارٹم کرنے والے ڈاکٹر قرار عباسی نے دونوں مقتولین کے جسموں پر تشدد اور کرنٹ لگائے جانے کی تصدیق کی ۔ان کے مطابق مقتول غنی الرحمن کے سر پر زخم کے علاوہ سینے اور ہاتھ پر کرنٹ کے نشانات پائے گئے، جبکہ مقتولہ بخت بجا کے کندھوں اور پیروں پر کرنٹ کے نشانات تھے۔کیس کے تفتیش افسر کے مطابق مقتول غنی الرحمن کے والد افضل میر اور مقتولہ بخت بجا کے والد اور چچاؤں کو گرفتار کر لیا ہے،جبکہ جرگے کہ ان تیس ارکان کو بھی گرفتار کرنے کی کوشش کی جا رہی ہے جو اس واقعے کے بعد فرار ہیں۔ کراچی میں غیرت کے نام پر قتل کا یہ پہلا واقعہ نہیں ہے ۔اس سے پہلے 7مئی2017ء کو کیماڑی کے علاقے میں جواں سالہ لڑکی کو قتل کیا گیا۔ 22سالہ فرزانہ کی بھٹہ ویلیج کے ایک مکان سے پھندا لگی لاش ملی تھی ۔پولیس نے جب اپنی تحقیقات کا آغاز کیا تو یہ واقعہ بھی غیرت کے نام پر قتل کاشاخسانہ ثابت ہوا ۔ پولیس نے جائے وقوعہ سے ایک رسی بھی قبضے میں لی اور لڑکی کو قتل کرنے کے شبہ میں مقتولہ کے والد غلام نبی اور بھائی نبیل کو گرفتار کر لیا۔پولیس کے مطابق فرزانہ کے اہلخانہ چند ماہ قبل ہی پنجاب سے کراچی آئے تھے اور مقتولہ کا باپ کراچی میں مزدوری کرتا ہے۔لڑکی کو ایک شخص کے ساتھ ناجائز تعلقات کی بناء پر اس کے باپ اور بھائی نے پھندا لگاکر قتل کیا۔ 21جولائی 2017ء کو نارتھ ناظم آباد میں ایک لڑکا اور لڑکی کو غیرت کے نام پر قتل کر دیا گیا۔ اس وقت کے ایس پی گلبرگ ٹاؤن بشیر احمد بروہی کے مطابق 20 سالہ کلثوم کے والد گل فیروز نے اسے اور 22سالہ بہادر کو مبینہ طور پر قتل کیا۔ دونوں کو عمر فاروق کالونی میں لڑکی کی رہائش گاہ پر ہی قتل کیا گیا۔ لڑکی کا بھائی گل زیب بھی اپنے والد کے ساتھ اپنی بہن اور بہادر کے قتل میں ملوث ہے۔ قتل کے بعد قاتل گھر کے دیگر افراد کے ہمراہ فرار ہو گئے۔26اکتوبر 2016ء کو بنارس میں مقیم ایک جوڑے کو قتل کیا گیا ۔کوہاٹ کے رہائشی عصمت اور فرحانہ تین سال قبل بھاگ کر کراچی آگئے تھے ۔ جرگے کو اطلاع ملی تو جوڑے کو شاہ لطیف ٹاؤن منتقل کرکے دونوں کو قتل کرنے کا فیصلہ دے دیا۔ پولیس نے بروقت ایکشن لیتے ہوئے خاتون کے بھائی سمیت چھ ملزمان کو گرفتار کر لیا جبکہ مرکزی ملزم خاتون کا شوہر اور دیور فرار ہو گئے۔ پولیس کے مطابق ملزمان نے عصمت اور فرحانہ کو گلا دبا کر قتل کیا۔اسی سال کراچی کے علاقے اورنگی ٹاون میں غیرت کے نام پر بھائی نے بہن کو چھریوں کے وار کر کے قتل کیا ۔16سالہ سمیرامبینہ طورپر کسی سے موبائل فون پر بات چیت کر رہی تھی کہ اس دوران اس کا بھائی 19سالہ حیات خان آگیا جس نے طیش میں آکر چھریوں کے پے درپے وار کر کے سمیراکو گھر کے دروازے پر ہی قتل کردیا۔ اس شرمناک واردات کو ایک شہری نے اپنے موبائل فون کے کیمرے سے ریکارڈ بھی کیاجس میں صاف دیکھاجاسکتا تھا کہ سمیرہ زخمی حالت میں گلی میں ہی تڑپ رہی تھی اور اس کا بھائی وہیں موجود ہے۔ غیرت کے نام پر قتل کا یہ مقدمہ مومن آباد تھانے میں درج کیا گیا ہے۔ اسی یطرح اورنگی ٹاؤن کی رہائشی نسرین بی بی کو مبینہ طور پر اس کے بیٹے نے چچا کے ساتھ مل کر نوجوان لڑکے سے دوستی رکھنے پر ’’غیرت کے نام پر‘‘ قتل کیا۔واقعہ کی تحقیقات کرنے والے پولیس افسر کے مطابق نسرین بی بی کو اس کے گھر کے مردوں نے لڑکے سے دوستی رکھنے کے اعتراض پر قتل کیا، جبکہ اس لڑکے کا ان کے گھر آناجانا بھی تھا۔انھوں نے بتایا کہ اس دوستی اور لڑکے کے گھر آنے پر مقتولہ خاتون کے بیٹے نے اپنے چچا اور کزن کو بتایا جس پر وہ شدید غصہ ہوا اور نسرین کو قتل کرنے کا فیصلہ کیا اور خاتون کے گھر پہنچ کر جھگڑا کیا اور پھر خاتون کے دیور نے ذاتی اسلحے سے خاتون اور اس گھر کے ایک فرد کے دوست پر فائرنگ کردی، جس سے اس کی موت واقع ہوگئی۔ پاکستان میں غیرت کے نام پر قتل پر کام کرنے والے ادارے عورت فاؤنڈیشن کی ڈائریکٹر مہناز رحمان نے بتایا کہ ہم نے 2015ء میں غیرت کے نام پر پاکستان میں جتنے قتل ہوئے تھے اس کا ڈیٹاجمع کیا تھا جس میں یہ انکشاف ہوا تھا کہ سالانہ ایک سو سے زائد عورتیں اور مرد غیرت کے نام پر مارے جاتے ہیں،اور یہ تو وہ قتل ہیں جو رپورٹ ہوئے تھے ،ایسے سینکڑوں قتل سالانہ پاکستان میں ہوتے ہیں جو رپورٹ ہی نہیں ہوتے ،جیسے کہ ابراہیم حیدری کے علاقے میں جس نوجوان جوڑے کو کرنٹ لگا کر بے دردی سے غیرت کے نام پر قتل کرکے راتوں رات دفنا دیا گیا ،یہ قتل بھی شاید چھپ جاتا اگر کوئی تھانے میں جا کر اطلاع نہ کرتا ، انہوں نے کہا کہ غیرت کے نام پر قتل کو روکنے کے لئے حکومت کو چاہئے کہ تعلیم پر توجہ دے ۔ اسی سلسلے کو روکنے کے لیے پاکستان کی قومی اسمبلی نے دو بل بھی پاس کیے ہیں۔اس قانون میں قصاص اور دیت جیسی روایات کو مدّنظر رکھا گیا ہے۔ اسی وجہ سے اگر گھر والے ملزم کو معاف بھی کر دیں تب بھی ملزم کو اس قانون کے مطابق 12 سال کی سزا کاٹنی پڑے گی۔قانون سازی کے ہونے کے باوجود غیرت کے نام پر قتل کے واقعات میں بتدریج اضافہ ہو رہا ہے۔ اب تک ملک میں غیرت کے نام پر قتل کے کیسز کے ملزمان، جن میں عام طور پر خاتون کے اپنے قریبی رشتہ دار ہی شامل ہوتے ہیں، گرفتاری کے چند روز بعد ہی اس لیے آزاد ہوجاتے ہیں، کیونکہ مقتولہ کے ورثا اسے معاف کر دیتے ہیں۔انسانی حقوق کے رہنماوں کے مطابق یہ قتل پاکستانی معاشرے کے قبائلی ہونے کو ظاہر کرتے ہیں جہاں قانون نافذ کرنے والے اداروں سے زیادہ طاقت جرگوں کے پاس ہے۔ کرمنل جسٹس سسٹم کمزور ہونے کے ساتھ دیہی علاقوں میں رہنے والوں کیلئے ناپید ہے۔اسی لیے عام حالات میں لوگ اپنے مسائل،جرگوں،اور پنچائیت کے ذریعہ حل کراتے ہیں کیونکہ نہ تو وہ عدالتوں کے چکر لگا سکتے ہیں اور نہ ہی مالی طور پر اتنے مستحکم ہوتے ہیں جو انصاف کے حصول کے لئے بھاری بھرکم فیس دے سکیں۔ان واقعات کے سدباب کے لئے ضروری ہے کہ قانون نافذ کرنے والے اداروں پر عوام اعتماد کریں اوراپنے اوپر ہونے والے مظالم کو حکومتی اداروں کو رپورٹ کریں جن کی روشنی میں بہتر قانون مرتب کیے جا سکیں۔ اس کے ساتھ فوری طور پر شہر وں میں پیش آنے والے ایسے سفاک واقعات پر خصوصی عدالتوں کے ذریعے فیصلے سنا کر معاشرے میں قانون کی پاسداری اور سماجی دہشت گردی کے خاتمے کو یقینی بنایا جائے۔</TEXT>
