<DOCNO>2282623</DOCNO>
<HL>کوئٹہ سمیت بلوچستان بھر میں یوم عشق رسول ، مظاہرے، ریلیاں</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-22 02:09:00+05</DATELINE>
<TEXT>کوئٹہ … کوئٹہ سمیت بلوچستان بھر میں یوم عشق رسول منایا گیا، صوبے بھر میں شٹرڈاوٴن ہڑتال رہی جبکہ پرامن احتجاجی مظاہرے اور ریلیا ں منعقد کی گئیں۔ ملک کے دیگر حصوں کی طرح بلوچستان میں بھی یوم عشق رسول ﷺ منایا گیا، حکومت کی جانب سے سرکاری دفاتر اور تعلیمی اداروں میں عام تعطیل کی گئی جبکہ انجمن تاجر ان کی اپیل پر کوئٹہ سمیت صوبے بھر میں شٹرڈاوٴن ہڑتال کی گئی، اس موقع پر تمام تجارتی اور کاروباری مراکز بند رہے، ٹریفک بھی معمول سے کافی کم نظر آئی۔ مختلف سیاسی، سماجی اور مذہبی جما عتو ں کی جانب سے گستاخانہ فلم کیخلا ف بلوچستان کے مختلف علاقوں مچھ ،سبی ، لورالائی، ژوب، خضدار میں احتجاجی ریلیاں نکالی گئیں اور مظاہرے کئے گئے۔ کوئٹہ میں احتجاجی مظاہروں کے شرکاء کا کہنا تھا کہ امت مسلمہ کے دلوں سے عشق رسول ﷺ کو دنیا کی کوئی طاقت ختم نہیں کرسکتی ہے۔ انہوں نے مطالبہ کیا کہ گستاخ رسول کو کڑی سے کڑی سزا دی جائے، فلم بنانے والے امریکی گستاخ پادری کو سرعام پھانسی دی جائے۔ کوئٹہ سمیت بلوچستان بھر میں یوم عشق رسول ﷺ کی مناسبت سے سیکیورٹی کے سخت انتظامات کئے گئے تھے جبکہ ممکنہ دہشت گردی کے خطرات کے پیش نظر کوئٹہ میں تمام موبائل فون سروسز بھی بند رہیں۔ کوئٹہ کے ایک سنیما گھر میں توڑ پھوڑ کے علاوہ کوئی ناخوشگوار واقعہ پیش نہیں آیا۔</TEXT>
