<DOCNO>2238374</DOCNO>
<HL>جموں کا قتل عام، 5 نومبر 1947ءکی خونی داستان</HL>
<AUTHOR>نوائے وقت</AUTHOR>
<DATELINE> Pakistan 2012-11-05 01:09:38+05</DATELINE>
<TEXT>ثریا کے ایچ خورشید اونچے نیچے پتھروں کا شہر، پگڈنڈیوں کا شہر، ڈھلوان میں اترتے ہوئے پتھروں کے دوراہوں کا شہر، چنار، پیپلز اور جاس کے درخت قطاروں میں سڑک کے دونوں اطراف حسن بکھیرتے تھے۔ شدید آندھیوں اور گرد و غیار اور بارش کے طوفانوں میں بھی کبھی راستوں پر پانی نہ ٹھہرا بلکہ سڑکیں اور پگڈنڈیاں دھل کر اور شفاف ہو جاتی تھیں۔ یہ ماضی کی داستانیں ہیں۔ لیکن اصل ساخت تو اس صاف ستھرے شجر کی اتنے برس گزر جانے پر بھی یقیناً ویسے ہی ہو گی۔ دریا توی شجر کے شمالی جانب بہتا ہے۔ جس کے ساتھ خوشنما جنگل اور خوبصورت وادیاں منسلک ہیں۔ ان پتھروں میں قدرتی معدنیات موجود ہیں۔ محدود ذرائع سے کبھی فائدہ نہ اٹھایا گیا۔ اب بھی شاید ایسا ہی ہو۔ لیکن سفید بڑے بڑے اور نیلگوں پتھروں سے ٹکراتی دریائی موجیں جب شور مچاتی تھیں تو اس بہتے پانی کے دھارے خوبصورت ہو جاتے تھے۔ دریا کے دوسری جانب جموں کی ٹھنڈی نہر ہے جو دریائے چناب سے نکالی گئی ہے۔ اس کا پانی سرد اور شفاف ہے۔ مجھے یاد ہے گرمیوں کی شاموں کو لوگ خاص یہاں سیر کے لئے جاتے تھے اور گھنٹوں ان کی خنکی سے لطف اندوز ہوتے تھے۔ آم کے موسم میں یہاں انہیں ٹھنڈا کر کے بھی کھاتے تھے اور آموں کی پکنک ہو جاتی تھی۔ دریا اور نہر کے پار پہاڑیوں کی لمبی قطاریں ہیں۔ ان کے دامن میں بھی ٹھنڈے اور میٹھے پانی کے چشمے موجود ہیں جن کی سفید چاندی جیسی دھار دعوت نظارہ دیتی ہے۔ یہاں چھوٹی چھوٹی آبادیاں اور دیہات بھی ہیں۔ جہاں لوگ دنیا کے دھندوں سے دور اس زمانے میں ایک سادہ اور خوبصورت زندگی گزارتے تھے۔ اب جانے کیا ہوتا ہے۔ لیکن تقسیم سے پہلے ایسا ہی تھا۔ وہاں صندل کے جنگل بھی ہیں جن کی خوشبو سے وہاں کی مٹی زعفرانی ہو گئی تھی۔ اور ہر سو عطر کی مہک محسوس ہوتی تھی۔ تقسیم سے پہلے بھی برصغیر کے لوگ اس چھوٹے سے پہاڑی شہر میں سیر کے لئے جاتے تھے۔ اور اس کی فضاﺅں میں ایسے تحلیل ہو جاتے تھے کہ پھر واپس آنے کی تمنا ان میں ہوتی تھی۔ مصنوعات میں بھی یہ شہر انمول تھا۔ نقش نگاری، آئینہ سازی، شال، پتھر، سلک، چمڑے او ظروف کی صنعت بڑی عروج پر تھی۔ جموں کے شہریوں نے دونوں عالمی جنگوں میں حصہ لیا۔ انگریز کا زمانہ تھا۔ یہاں کے لوگ جفا کش اور محنتی تھے۔ اس لئے فوج میں ایک نمایاں مقام حاصل کیا۔ شعر و ادب میں بھی اس شہر کو ایک منفرد مقام حاصل ہوا۔ اس لئے اس زمانے کے مشہور ادیب شاعر اور سخن ور جن میں میاں بشیر احمد، ایڈیٹو ہمایوں، احسان دانش، غلام رسول مہر، شاعر نظامی، اثر لکھنوی، حفیظ جالندھری، پنڈت برج موہن، جگن ناتھ آزاد، عبدالمجید سالک اور کرشن چندر جیسے لوگ تھے۔ یہاں کی ادبی محفلوں اور مشاعروں میں شریک ہوتے تھے۔ اور پتھروں کے اس اجلے شہر کی رونقیں بحال کرتے تھے۔ جموں اور کمشیر کو ایک دوسرے سے الگ نہیں کیا جا سکتا۔ دونوں ایک ہی ریاست کے حصے ہیں۔ دونوں کی انفرادیت الگ ہوتے ہوئے بھی ایک ہے۔ کیونکہ ملک ایک ہے۔ زبان، عادات، موسم اور رسم و رواج کے لحاظ سے جگہوں اور علاقوں میں فرق آ جاتے ہیں لیکن انفرادیت تو وہی رہتی ہے۔ اس ملک کے مایہ ناز فرزندوں جنہوں نے تحریک پاکستان اور تکمیل پاکستان میں بھی نام کمایا۔ ان میں قدرت اللہ شہاب، عظیم ادیب اور دانشور، اصغر خان، پاکستان کے سابقہ ائر فورس کے کمانڈر ان چیف، جن کی خدمات قابل تعریف ہیں اور کے ایچ خورشید، جنہیں نوعمری میں قائداعظم کے پرایویٹ سیکرٹری بننے کا شرف حاصل ہوا۔ سب اس دھرتی کے رہنے والے ہیں۔ کشمیر کی تاریخ تو غیرملکی اور متعصب حکمرانوں کی کہانیوں سے بھری ہوئی ہے۔ دیکھا جائے تو معاہدہ امرتسر جس کی رو سے انگریزوں نے ریاست جموں و کشمیر کو ظالم ڈوگرہ راجہ گلاب سنگھ کے ہاتھوں فروخت کر دیا تھا۔ وہ بھی ریاست کے رہنے والوں پر ظلم کی ناقابل برداشت داستان کا آغاز تھا۔ مہاراجہ رنجیت سنگھ کے دربار میں جموں کے تین غریب ڈوگرہ بھائی جس طرح سکھ دربار میں اپنی ذہانت اور چالاکی سے اعلیٰ منصب سے نوازے گئے۔ وہ بھی ریاست کے باسیوں کی بدقسمتی تھی۔ جنہوں نے ریاست جموں و کشمیر کی حکومت سنبھالنے پر یہاں کی مسلم آبادی پر وہ ظلم ڈھائے جس کی مثال نہیں ملتی۔ جموں میں بھی تاریخ حریت کا آغاز 1924ءمیں ہی ہو گیا۔ 1931ءکے واقعات نے اسے جلا بخشی۔ جموں شہر کے مسلمانوں نے پتھروں کے ایک احاطے کو مسلم ہال کے نام سے نوازا اور اسی مسلم ہال میں خواجہ حسن نظامی اور حکیم یوسف حسن نے وہ تاریخی تقریریں کیں جو یادگار ہیں۔ مسلمانوں پر ڈھائے جانے والے ڈوگرہ حکمرانوں کے مظالم پر شدید ردعمل کا اظہار کیا۔ جس کے پنجے میں مسلمانوں کے لئے ریاست کی حکومت نے اور سخت قوانین بنا دیے۔ گائے ذبح کرنے پر دس سال قید بامشقت کے علاوہ چھوٹی چھوٹی باتوں پر جائیداد ضبط بھی کر لی جاتی۔ بارہا ایسے واقعات اس دور کے تاریخ کا ایک ہیں۔ جب مسلمانوں کی جائیدادیں تو ضبط ہوئیں لیکن ساتھ ہی معمولی سی بات پر انہیں جیل کی تنگ و تاریک کو جھڑپوں میں بھی بند کر دیا جاتا۔ اس دور میں برصغیر میں آزادی کی جنگ لڑی جا رہی تھی۔ قائداعظم محمد علی جناح کی ولولہ انگیز قیادت میں مسلمانان ہند ایک پلیٹ فارم پر جمع ہو کر اپنے لئے الگ خطہ زمین پاکستان کا مطالبہ کر رہے تھے۔ اور کسی قیمت پر ہندو کانگرس کے اکھنڈ بھارت کا حصہ بننے کو تیار نہیں تھے۔ ریاست جموں و کشمیر پر بھی اس کا ردعمل ہے۔ 1940ءمیں ریاست کے مسلمانوں نے بھی الحاق پاکستان کا مطالبہ کر دیا۔ اور ڈوگرہ حکمران اوران کی حکومت اور بھی سخت گیر ہو گئی۔ لیکن حکمران یہ وہ بھی جانتے تھے کہ ریاست کے غیرت مند مسلمان، آزادی کے جذبے سے سرشار۔ کسی قیمت پر حکومت کے سامنے نہیں جھکیں گے۔ اور پاکستان سے اپنی محبت اور الحاق کے جذبے پر کاربند رہیں گے۔ ڈوگراں حکمران اور کانگریس کے لیڈروں کو جب مسلمانوں کے اس جذبہ حریت کا اندازہ ہو گیا تو انہوں نے عیاری کی ایک سیاسی چال چلی۔ شیخ عبداللہ ان دنوں ”کشمیر چھوڑ دو“ کی تحریک کے سلسلے میں جیل میں تھے۔ ڈوگرہ حکمران نے کانگریس کے ایما پر شیخ عبداللہ سے سمجھوتہ کر کے اسے جیل سے رہا کر دیا تاکہ اسے اپنا آلہ کار بنا سکیں۔ اور ریاست کا پاکستان سے الحاق روک سکیں۔ اس عرصہ میں گاندھی اور دوسرے کانگریس لیڈر بھی کشمیر پر پہنچ گئے۔ صلاح مشورے اور گٹھ جوڑ شروع ہو گیا۔ ریاست کا وزیراعظم ان دنوں رام چند کاک تھا۔ ایک متوازن طبیعت کا سلجھا ہوا آدمی تھا۔ لیکن مہاراجہ نے رام چند کاک کو برطرف کر کے جیل میں ڈال دیا اور جرنیل جنک سنگھ جو اس کا خاص آدمی تھا اسے وزیراعظم بنا دیا۔ ہر چند مہاجن بھی اس عرصہ میں عارضی طور پر وزیراعظم بنا لیکن فوراً ہی برطرف کر دیا گیا۔ شیخ عبداللہ بک جانے والا آدمی تھا جس نے اقتدار حاصل کرنے کے لئے اپنی ہی قوم اور ملک کا سودا کرنے سے کبھی گریز نہیں کیا۔ اس لئے شیخ عبداللہ کو پہلے ریاست کا چیف ایڈمنسٹریٹر اور پھر وزیراعظم بنا دیا گیا۔ کشمیر کا کیس اب سکیورٹی کونسل میں تھا۔ اور خود بھارت نے ہی یہاں پر کیس پیش کیا۔ اس لئے بھارت نے دنیا کو دھوکا دینے کے لئے شیخ عبداللہ کو ہی سکیورٹی کونسل میں ریاست کا موقف پیش کرنے کی اجازت دی جس میں پاکستان کو حملہ آور قرار دیا گیا۔ پاکستان کے معرض وجود میں آتے ہی جہاں برصغیر میں دو آزاد مملکتی نقشے پر ابھریں وہیں بھارت کے مسلم سپاہی انفرادی طور پر ریاست کی حدود میں آنا شروع ہو گئے۔ یہ ایک سوچی سمجھی سازش تھی جس کا شکار ریاست جموں و کشمیر اور اہل ریاست ہوئے۔ پٹیالہ، نابھہ اور مشرقی پنجاب کے ہزاروں فوجی اور غیرفوجی مسلح افراد ریاست میں داخل ہو گئے۔ بسا اوقات وہ جتھوں کی شکل میں آتے۔ ریاست جموں کے ہندو سکھ بھی آہستہ آہستہ ان حرکات سے مسلح ہونا شروع ہو گئے۔ کشمیر میں ابھی تک امن تو نہیں تھا لیکن اس طرح خوف و ہراس بھی نہیں تھا جو جموں شہر اور گرد و نواح اور دوسری جگہوں پر برپا تھا۔ اکتوبر 1947ءمیں جموں کا شہر وقتی طور پر محفوظ تھا لیکن گرد و نواح میں لوٹ مار، قتل و غارت اور بستیاں اور گاﺅں جلانے کی وارداتیں ہونے لگیں۔ حکومت وقت خاموش تماشائی بنی ہوئی تھی۔ اسے اس لئے غرض نہیں تھی کہ وہ جانتے تھے کہ مسلمانوں کے خون سے انہوں نے ہاتھ رنگنا ہیں۔ اور جموں و کشمیر کو بھارت کے غاصبانہ قبضے میں دے دینا ہے۔ جس کا خمیازہ آج نصف صدی گزر جانے پر بھی ہم بھگت رہے ہیں۔ نوجوان لڑکیاں اغوا ہوئیں۔ اور ظالم سکھوں اور ہندوﺅں کی حراست کی بھینٹ چڑھیں بعض نے خوف و ہراس سے اپنی جان خود لے لی۔ کنوﺅں اور دریاﺅں میں چھلانگ لگا دی۔ چھتوں سے چھلانگ لگائی اور موت کو گلے لگایا۔ بعض جگہوں سے لوگ بھاگنے میں کامیاب ہو گئے۔ اور چھپتے چھپاتے تکلیفیں اٹھاتے پاکستان کی حدود میں داخل ہوئے۔ عزت لٹا کر مال و متاع کر اپنے عزیز و اقارب کی شہادت کا نذرانہ دے کر بے شمار لوگ پاکستان آئے خاندان بٹ گئے۔ کوئی پرسان حال نہ تھا۔ شاید ہی کوئی خاندان ایسا ہو جو عزت محفوظ لے کر اپنے پورے خاندان کے ساتھ پاکستان میں داخل ہوا ہو۔ جموں کے گرد و نواح میں ایسے واقعات مہینوں سے ہو رہے تھے لیکن ابھی اس شہر کے لوگ خوف و ہراس اور بے یقینی کیفیت کے باوجود محفوظ تھے۔ رام نگر، ادھم پور اور ریاست کے مسلمان تقریباً ختم ہو گئے تھے۔ ان کے خون سے زمین بھی سرخ ہو گئی تھی۔ حکمران خود اس قتل عام میں شریک تھے۔ اس لئے لوگوں کی مدد کے لئے حکومت موجود نہیں تھی۔ کچھ لٹے پٹے لوگ جموں کشمیر پہنچے اور یہ خونی داستان سنائی۔ اس عرصہ میں پونچھ میں بغاوت ہو گئی۔ اور سابقہ خونی مسلمانوں نے راجہ کے خلاف بغاوت کر کے اپنے علاقے کو آزاد کروا لیا۔ صوبہ سرحد سے پٹھان کے یلغار تھی اس دور میں شروع ہوئی۔ وہ سرینگر پنڈی روڈ سے سرینگر اور وادی کی طرف بڑھ رہے تھے۔ کاش! اس ساری تگ و دو میں تنظیم کا فقدان نہ ہوتا۔ یا حکومت پاکستان کو آگاہ کیا ہوتا۔ اور ان کی مدد شامل حال ہوتی۔ تو قبائلی لشکر جو وادی کشمیر کے بارڈر ٹاﺅن بارہ مولا میں پہنچ گئے تھے۔ وہاں وقت ضائع نہ کرتے۔ سرینگر ائر پورٹ پر قبضہ ہو جاتا۔ اور آج جموں و کشمیر بھارت کے ظالمانہ قبضے سے آزاد ہوتا اور پاکستان کے ساتھ ہوتا! جموں کے گرد و نواح میں مسلمانوں کے قتل عام کے بعد ڈوگرہ فوجوں، گورکھا رجمنٹوں، نابھہ اور پٹیالہ کے سپاہیوں اور بھارت کے ........ جموں شہر کا محاصرہ کر لیا۔ یہ خبر آگ کی طرح جموں شہر میں پھیل گئی۔ مسلمان پہلے ہی ہراساں تھے۔ خوف زدہ تھے اکا دکا لوگوں کے پاس ہتھیار تھے۔ ورنہ زیاہ ایسے تھے جو ڈنڈے اور پتھروں او چاقوﺅں سے خود کو لیس کئے ہوئے ان ظالم درندوں سے نبٹنے کے لئے موت کا انتظار کر رہے جو لوگ اس پرآشوب زمانے کے عینی شاہدین۔ وہ سناتے ہیں کہ گولیاں چلنے کی آوازیں آتی تھیں۔ لوگوں کی چیخ و شکار اور خواتین کی آہوں اور فضا گھٹن کا شکار ہو گئی تھی۔ لوگ اپنے گھروں میں چھپے بیٹھے تھے۔ اذانوں کی آواز سنائی دیتی تھی۔ بسا اوقات عجیب طرح کا سناٹا محسوس ہوتا تھا۔ بازار ویران تھے۔ دکانیں بند تھیں۔ لوگوں نے گھروں میں راشن جمع کر کے رکھا ہوا تھا۔ لیکن اس گھٹی ہوئی افسردہ فضا کا خوف ایسا جان لیوا تھا کہ لوگ سانس لینا بھی بھول گئے تھے۔ محلے کے لوگ اکھٹے ہو گئے تھے۔ بڑے گھروں میں سب نے مل جل کر پناہ لی تھی۔ او رموت کی دہلیز پر کھڑے زندگی کی بھیک مانگ رہے تھے۔ ان قیامت خیز حالات میں جب زندگی ٹھہر گئی تھی۔ گنگ ہو گئی تھی۔ جموں کے معزز لوگ شہید ہونے لگے۔ رحمت اللہ بٹ شہید ہوئے۔ نوجوان حنیف بری طرح زخمی ہو گیا۔ زخمی ہو گیا۔ زخمیوں کی قطاریں لگ گئیں۔ ڈاکٹر رحمت اللہ اور ڈاکٹر عبدالکریم مرہم پٹی میں مصروف ہو گئے۔ غازی عبدالحمید اپنے ہی بنائے ہوئے بم سے زخمی ہو گیا۔ غلام محمد رنگریز بھی شہید ہو گیا جس کا دکان پر اس کے مخصوص گاہکوں کا ہجوم رہتا تھا اور لوگ ان کی باتوں سے لطف اندوز ہوتے تھے۔ کیپٹن نصیرالدین ہاتھ میں بندوق پکڑے بھاگے بھاگے پھر رہے تھے کہ شاید کوئی مدد کا مطالب ہو۔ اور وہ کسی کے لئے کچھ کر سکیں۔ ایک زخمی آدمی ان کے پاس آیا جو اپنے حواس میں نہیں تھا۔ اور پھٹی پھٹی نگاہوں سے چاروں سمت دیکھ رہا تھا۔ وہ اس محلے کا ایک عزت دار شہری عطا پاشا تھا جن نے اپنی جوان تین بیٹیوں کو خود ذبح کر دیا تھا۔ لڑکیاں بھی باپ کے سامنے جھک گئی تھی۔ یہ سنت اسماعیلؑ تھی۔ جو اس باپ نے حالات دیکھ کر پوری کی۔ وہ اس بات سے خائف تھا۔ کہ اس کی جوان خوبصورت لڑکیاں ہندو جن سنگھیوں کے ہاتھ نہ لگ جائیں۔ جو انسانیت کے نام سے نابلد ھے۔ شرافت اور انصاف انہیں چھو کر نہیں گیا تھا۔ مسلمان لڑکی یا عورت کی بے حرمتی اس نے نزدیک اپنے دیوتاﺅں کی خوشنودی حاصل کرنے کا بہترین ذریعہ تھا۔ اور عفت مآب جواں بیٹیاں کتنی نڈر تھیں۔ کتنی ایمان افروز تھیں۔ جنہوں نے موت کو یوں گلے لگا لیا تھا۔ جموں کے سارے مسلمان محلہ دلپتیاں میں جمع ہو گئے۔ شہر کا پانی بند ہو گیا۔ کربلا کا سماں تھا۔ گھروں میں راشن ختم ہو گیا۔ بچوں کی آہیں سنائی دیتی تھیں۔ عورتوں کی چیخیں اور رونا دلخراش تھا۔ مرد آہنی دیوار بنے بیٹھے تھے۔ کمینے اور طاقتور دشمن سے مقابلہ تھا۔ حکومت وقت ہی دشمن بن گئی تھی۔ حکومت جو شہریوں کی جان و مال کی محافظ ہوتی ہے۔ ہندو سکھ، ڈوگرہ اور گورکھا لوگوں کو مہاراجہ ہری سنگھ اس کی متعصب رانی تارا دینی اور اس کے گرو کی مدد اور حمایت حاص تھی۔ جبکہ مسلمانان جموں اکیلے تھے، تنہا تھے۔ مسلم کانفرنس کے لیڈر جیلوں میں تھے۔ صرف کیپٹن نصیرالدین لوگوں کے لئے اس وقت مسیحا بنے ہوئے تھے۔ لوگوں کے پاس جاتے۔ ان کا حوصلہ بڑھاتے۔ بندوق لے کر محلے میں گشت کرتے۔ شاید اس لئے کسی ظالم کو ابھی تک محلے میں آنے کی جرات نہیں ہوئی تھی۔ یہ صورت کئی دن قائم رہی۔ آخر حکومت کو جانے کے خیال آیا کہ جنگ بندی ہو جائے اور یہ بھی وعدہ انہوں نے کیا کہ اب شہر میں مزید کوئی ہنگامہ نہیں ہو گا۔ لیکن یہ سب جھوٹ تھا۔ فریب تھا۔ جس سے جموں کے مظلوم مسلمان دوچار ہوئے۔ حکومت نے اعلان کیا کہ سارے مسلمان ایک بستر اور سوٹ کیس لے کر پولیس لائن میں پہنچ جائیں۔ جہاں سے انہیں بحفاظت پاکستان پہنچا دیا جائے گا۔ پولیس لائن میں مسلمان میدان حشر کی طرح جمع ہوئے۔ لیکن کھانے کا کوئی بندوبست نہیں تھا۔ کوئی سہولت نہیں تھی۔ کئی دن بھوکے سوکھے رہتے انہیں گزر گئے۔ کئی کمزور اور بھوک کی تاب نہ سہنے کی وجہ سے موت کے ہمکنار ہو گئے۔ بے گوروکفن اپنوں نے انہیں پولیس لائن میں ہی دفنا دیا۔ بھوک تکلیف اور ڈر سے لوگوں کی زبانیں خشک ہو گئی تھیں۔ آنسو تھم گئے تھے۔ اور وہ ویران نگاہوں سے خلا یں دیکھتے تھے کہ شاید امید یا زندگی کی کوئی رمق نظر آ جائے۔ آخر کار 5نومبر 1947ءکی ایک منحوس دوپہر کو 26لاریوں میں مسلمانوں کو بٹھا کر پاکستان پہنچانے کے جھانسے میں کھٹوعہ کی طرف سابند روڈ لے جایا گیا۔ لوگ حیران تھے کہ پاکستان کی طرف تو یہ سڑک نہیں جاتی۔ پھر انہیں یہاں کیوں لے جایا جا رہا ہے۔ لوگ ایک دوسرے سے پوچھتے لیکن کسی کے پاس کہنے کو کچھ نہیں تھا۔ سب اندھیرے میں تھے اور اس امید میں دبکے ہوئے بسوں میں بیٹھے تھے کہ شاید انہیں حکومت باحفاظت پاکستان پہنچا دے۔ سابند پہنچ کر ایک قیامت برپا ہو گئی۔ مسلح ہندو جن سنگھی، سکھ، گورکھے ڈوگرے چاروں طرف سے نہتے مسلمانوں پر ہر طرح کے ہتھیاروں سے ٹوٹ پڑے۔ کلہاڑیاں کرپانیں، نیزے، تلواریں سکھ استعمال ہو رہا تھا۔ لوگ بھاگنے لگے۔ تو ان پر گولیوں کی بوچھاڑ کر دی گئی۔ لمحوں میں اس جگہ لاشوں کے ڈھیر لگ گئے۔ جو لوگ بھاگنے میں کامیاب ہو سکے وہ کئی دنوں میں دن کو چھپتے چھپاتے راتوں کو سفر کرتے پاکستان کی سرحد تک پہنچ سکے لیکن اپنا سب کچھ لٹا کر.... جان، مال، آن، آبرو، وطن سب کچھ ختم ہو گیا تھا۔ جسم لہولہان تھے۔ ذہن خالی تھے۔ نگاہیں ویرا نتھیں۔ اپنوں کی تلاش کرتی تھیں۔ کہیں باپ کا پتہ نہ تھا۔ کہیں ماں نظر نہیں آتی تھی۔ جوان لڑکیاں ماں باپ کے سامنے اغوا ہوئیں۔ جوان بیٹے ماں باپ کے سامنے قتل ہوئے۔ کئی والدین نے اپنی جوان بیٹیوں کو خود پانی میں دھکا دے کر ڈبو دیا۔ 6نومبر 1947ءکو بدقسمت مسلمانوں کا دوسرا قافلہ جموں سے روانہ ہوا اور شہر سے تین میل دور شنواری کے مقام پر قافلے کو روک دیا گیا۔ لوگوں کو مشین گنوں سے بھون دیا گیا۔ تلواروں سے ان کے بدن تن سے جدا کر دیے گئے۔ ڈوگرہ حکمران اس خونی کھیل کے بعد خود بھی خس و خاشاک کی طرح مٹ گئے۔ ملک گیا، بادشاہت گئی، بھارت کی حکومت نے ان سے سب کچھ چھین لیا۔ معزول مہاراجہ نے زندگی کے کئی سال بمبئی میں گمنامی کی زندگی گزاری۔ مہارانی تارا دینی بھی چند سال اور دہلی میں ایک عام شہری کی طرح پشیمانی سے ختم ہو گئی۔ نہ شوہر کبھی ملا۔ نہ بیٹا مل سکا۔ تخت و تاج کے ساتھ اس کا سکون اور آرام بھی غارت ہو گیا۔ زندگی کے چند سال انہوں نے اس طرح گزارے یہ کیسے ممکن ہے کہ انہیں یہ مظالم یاد نہ آتے ہوں۔ جو انہوں نے اپنی رعایا پر ڈھائے۔</TEXT>
