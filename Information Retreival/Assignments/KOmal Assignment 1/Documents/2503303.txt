<DOCNO>2503303</DOCNO>
<HL>انسانی اسمگلنگ روکنے کے لئے تمام داخلی راستوں پر انتظامات سخت کرنے کا حکم، غیر قانونی طور پر مقیم غیر ملکیوں کو گرفتار کیا جائے مشیر داخلہ</HL>
<AUTHOR>اردو پوائنٹ</AUTHOR>
<DATELINE> Pakistan 2008-06-27 17:56:38+06</DATELINE>
<TEXT>اسلام آباد(اُردو پوائنٹ اخبار تازہ ترین۔27جون۔2008ء)وزیر اعظم کے مشیر برائے داخلہ رحمن ملک نے ایف آئی اے کو ہدایت کی ہے کہ انسانی اسمگلنگ اور غیر قانونی نقل و حمل کی روک تھام کیلئے ملک کے تمام داخلی راستوں پر انتظامات سخت کئے جائیں اور کسی سے نرمی نہ برتی جائے ۔ () اسلام آبادمیں وزارت داخلہ سے جاری بیان کے مطابق مشیر داخلہ نے ایف آئی اے کو ہدایت کی ہے کہ انسانی اسمگلنگ اور غیر قانونی نقل و حرکت کو روکنے کیلئے سرحدی پوائنٹس،سمندری راستوں،اور ہوائی اڈوں کی کڑی نگرانی کی جائے اور غیر قانونی طور پر رہائش پذیر غیر ملکیوں کو بھی فوری طور پر گرفتار کرکے ان کے خلاف قانون کے مطابق کارروائی عمل میں لائی جائے ۔</TEXT>
