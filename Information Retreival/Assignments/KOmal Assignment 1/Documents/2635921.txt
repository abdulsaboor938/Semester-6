<DOCNO>2635921</DOCNO>
<HL>سابق صدر زرداری کیخلاف ریفرنسز کی سماعت (کل) ہوگی،نیب پراسیکیوٹر عدالت کو مقدمات کے اسٹیٹس کے حوالے سے آگاہ کریں گے</HL>
<AUTHOR>اردو پوائنٹ</AUTHOR>
<DATELINE> Pakistan 2013-10-13 22:47:22+05</DATELINE>
<TEXT>راولپنڈی (اُردوپوائنٹ اخبارتازہ ترین۔13اکتوبر۔2013ء) سابق صدر آصف علی زرداری کے خلاف کرپشن کے پانچ احتساب ریفرنسوں کی سماعت (کل) پیر کو ہو گی۔ سابق صدر اور نیب پراسیکیوٹر کو پیش ہونے کے لیے نوٹس جاری کیے جاچکے ہیں۔سابق صدر کے خلاف دائر ریفرنسز کی سماعت احتساب عدالت نمبر ایک کے جج محمد بشیر خان کریں گے۔ () احتساب ریفرنسوں میں اے آر وئی گولڈ، پولو گراوٴنڈ، ارسس ٹریکٹر، ایس جی ایس اور کوٹیکنا شامل ہیں سابق صدر کیخلاف صدارتی استثنیٰ کے باعث پانچ سال تک ان مقدمات پر کارروائی نہیں ہوسکی۔ احتساب عدالت نے جمعہ کو سپریم کورٹ کے فیصلے کی روشنی میں از خود ریفرنسوں کو دوبارہ کھولتے ہوئے نیب پراسیکیوٹر اور سابق صدر کو نیب کے ذریعے حاضر ہونے کا نوٹس جاری کیا۔نیب پراسیکیوٹر عدالت کو مقدمات کے اسٹیٹس کے حوالے سے آگاہ کریں گے۔</TEXT>
