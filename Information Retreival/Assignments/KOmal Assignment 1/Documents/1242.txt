حکومت اقتصادی معاملات کو چندہ جمع کرکے چلانا چاہتی ہے، بلاول بھٹوزرداری
اسلام آباد : چیئرمین پیپلزپارٹی بلاول بھٹو زرداری نے کہا ہے کہ حکومت اقتصادی معاملات کو چندہ جمع کرکے چلانا چاہتی ہے، بھٹو کا سپوت ہوں ،انصاف کے حصول کا سفرجاری رکھوں گا۔ ان خیالات کا اظہار انہوں نے عاصمہ جہانگیر کانفرنس سے خطاب کرتے ہوئے کیا، ضمنی الیکشن کے روز بلاول بھٹو نے حکومت کیخلاف محاذ کھول لیا۔ بلاول بھٹو زرداری نے کہا کہ اس وقت جمہوریت کو شدید خطرات لاحق ہیں اور یہ خطرات صرف ریاستی قوتوں سے ہی نہیں بلکہ جمہوریت کا نام لینے والوں سے بھی ہی، آج پارلیمان کی بالادستی پر حملے ہو رہے ہیں، پیپلز پارٹی وفاق کو مضبوط بنانا چاہتی ہے۔ انہوں نے کہا کہ انتخابات میں سیاسی جماعتوں کو یکساں مواقع فراہم نہیں کئے گئے،2018کے انتخابات کے نتیجے میں نااہل حکومت آگئی ہے، حکومت اقتصادی معاملات کو چندہ جمع کرکے چلانا چاہتی ہے، حکومت کی منصوبہ بندی تباہی کی جانب لے جائے گی۔ چیئرمین پیپلزپارٹی نے کہا کہ جمہوریت پسندوں کو18ویں ترمیم کی حفاظت کیلئے اکٹھے ہونا چاہئے، عدلیہ کو انصاف کی فراہمی کے ذریعے حوصلہ بڑھانا ہوگا، بھٹو کا سپوت ہوں ،انصاف کے حصول کا سفرجاری رکھوں گا۔ بلاول بھٹو کا مزید کہنا تھا کہ عاصمہ جہانگیر نے انسانی حقوق اور جمہوری روایات کا تحفظ کیا وہ عاصمہ جہانگیر انسانی حقوق اور جبری شادیوں کیخلاف مضبوط آوازتھیں۔  comments
