<DOCNO>2003322</DOCNO>
<HL>مقبوضہ کشمیر: بھارتی مظالم کے خلاف ہڑتال، مظاہرے جاری: مظفر آباد میں ریلی ”ترنگا“ نذر آتش</HL>
<AUTHOR>نوائے وقت</AUTHOR>
<DATELINE> Pakistan 2015-04-20 03:16:00+05</DATELINE>
<TEXT>سرینگر، لاہور، گوجرانوالہ، (نمائندہ خصوصی+ خصوصی نامہ نگار+ نامہ نگاران+ نوائے وقت رپورٹ)مقبوضہ کشمیر میں بھارتی سکیورٹی فورسز کے ہاتھوں 3 نہتے کشمیری نوجوان کی شہادت کیخلاف احتجاجی مظاہرے اور ہڑتال بدستور جاری ہے اور حالات کشیدہ ہیں جبکہ مقبوضہ وادی میں کئی مقامات پر بھارتی فورسز نے مظاہرین کو منتشر کرنے کیلئے بہیمانہ لاٹھی چارج کرنے کے ساتھ آنسو گیس کی شیلنگ بھی کی، کئی افراد زخمی ہو گئے۔ آزاد کشمیر میں بھی حریت قائدین کی گرفتاریوں اور کشمیریوں کی شہادتوں کیخلاف احتجاجی ریلی نکالی گئی۔ اس موقع پر بھارتی پرچم اور نریندر مودی کا پتلا نذر آتش کیا گیا۔ کل جماعتی حریت کانفرنس (گ) کے چیئرمین سید علی گیلانی نے ردعمل میں کہا ہے کہ مقبوضہ کشمیر میں خون ناحق بہایا جانا ایک معمول بن چکا ہے۔ بالغ النظر قیادت پر لازم ہے کہ وہ ہر قسم کے ممکنات پر غور و خوض کر کے ہی فیصلے کرے اور جدوجہد کو آگے بڑھائے۔ بھارت کے قبضے کیخلاف فیصلہ کن لڑائی کیلئے ہمیں مکمل تیاری کیساتھ میدان میں آنا ہو گا۔ ادھر پاکستان نے مقبوضہ کشمیر میں انسانی حقوق کی خلاف ورزیوں پر گہری تشویش کا اظہار کرتے ہوئے کہا ہے کہ مسئلہ کشمیر اقوام متحدہ کی قراردادوں کے مطابق حل ہونا چاہئے۔ بھارتی افواج کا وحشیانہ طاقت کا استعمال انسانی حقوق کی خلاف ورزی ہے۔ ترجمان دفتر خارجہ تسنیم اسلم نے مقبوضہ کشمیر میں بھارتی مظالم پر اپنے ردعمل میں مزید کہا کہ بہیمانہ تشدد سے آزادی کی تحریک کا راستہ نہیں روکا جا سکتا۔ کشمیری نوجوان کی شہادت پر گہرا افسوس ہوا۔ پاکستان ہمیشہ مذاکرات کی بات کرتا ہے۔ آن لائن کے مطابق مقبوضہ کشمیر میں سرینگر، بڈگام سمیت دیگر شہروں میں کشمیری نوجوان کی شہادت کیخلاف اتوار کو بھی احتجاجی مظاہرے کئے گئے۔ علاوہ ازیں سرینگر میں جے کے ایل ایف نے بھارتی ریاستی دہشتگردی کیخلاف مدینہ چوک لالچوک میں مشعل بردار جلوس نکالا۔ مظاہرین نے بھارتی فورسز کے ہاتھوں شہید ہونیوالے نوجوان کی تصاویر اٹھا رکھی تھیں اور بھارت کیخلاف نعرے لگائے۔ دریں اثناءآزادکشمیر کے دارالحکومت مظفر آباد میں بھی سینکڑوں کشمیریوں نے مقبوضہ کشمیر میں حریت قائدین کی گرفتاریوں اور بیگناہ کشمیری نوجوانوں کی شہادتوں کیخلاف پاسبان حریت جموں و کشمیر کے زیر اہتمام احتجاجی ریلی نکالی۔ سنٹرل پریس کلب سے گھڑی پن کے مقام تک نکالی گئی ریلی کے شرکاءنے بھارتی جھنڈا (ترنگا) اور بھارتی و زیراعظم نریندر مودی کا پتلا نذر آتش کیا۔ مظاہرین نے ”مقبوضہ کشمیر سے بھارت نکل جا¶“ سمیت دیگر نعرے لگائے۔ مظاہرے میں بچوں کی بھی بڑی تعداد نے شرکت کی جبکہ پاسبان حریت کے چیئرمین عزیز احمد، جماعة الدعوة کے امیر مولانا عبدالعزیز علوی، حزب المجاہدین کے مرکزی رہنما اصغر رسول سمیت دیگر مقررین نے خطاب کرتے ہوئے کہا کہ بھارت بندوق کے زور سے مقبوضہ کشمیر کے عوام کے دلوں سے جذبہ آزادی نہیں نکال سکتا۔ انہوں نے عالمی برادری سے مطالبہ کیا کہ وہ انسانی حقوق کی خلاف ورزیوں کا نوٹس لے۔دریں اثناءسربراہ سُنی تحریک محمد ثروت اعجاز قادری کی ہدایت پر مقبوضہ کشمیر میں بھارتی فوج کے مظالم اور حریت رہنماﺅں کی گرفتاری کیخلاف ملک گیر یوم احتجاج منایا گیا۔ اس موقع پر اسلام آباد، لاہور، راولپنڈی، کراچی، حیدر آباد، سکھر، نواب شاہ، گوجرانوالہ، فیصل آباد، ملتان، حافظ آباد، سیالکوٹ، جہلم، گجرات، پشاور، کوئٹہ اور مظفر آباد سمیت ملک کے تمام چھوٹے بڑے شہروں میں احتجاجی مظاہرے، ریلیاں، کانفرنسیں اور سیمینارز منعقد کیے گئے۔ دریں اثناءگوجرانوالہ میں سنی تحریک کے زیراہتمام شیرانوالہ باغ کے باہر جی ٹی روڈ پر احتجاجی مظاہرہ کیا گیا۔ مظاہرین سے خطاب کرتے ہوئے سنی تحریک کے ضلعی رہنما ڈاکٹر حبیب الرحمن نے کہا کہ مقبوضہ کشمیر میں بھارتی افواج کے مظالم کےخلاف بھرپور آواز اٹھائی جا رہی ہے اور اقوام متحدہ، انسانی حقوق کے عالمی اداروں اور او آئی سی مقبوضہ کشمیر میں انسانی حقوق کی خلاف ورزیاں بند کرائیں۔ حافظ آباد سے نمائندہ نوائے وقت کے مطابق مقبوضہ کشمیر میں مسلمانوں پر بھارتی مظالم کے خلاف ملک بھر میں احتجاجی مظاہرے کئے گئے۔ حافظ آباد میں سنی تحریک کے کارکنان نے شیر ربانی چوک میں کشمیری مسلمانوں سے اظہار یکجہتی اور بھارتی مظالم کے خلاف احتجاجی مظاہرہ کیا۔ اس موقع پر مظاہرین نے بھارت کے خلاف شدید نعرہ بازی کی۔ تحریک آزادی کشمیر کے زیراہتمام لاہور پریس کلب کے باہر زبردست مظاہرہ کیا گیا۔ مظاہرہ کی قیادت تحریک آزادی کشمیر کے مرکزی رہنما علی عمران شاہین، الامُہ لائرز فورم کے صدر اور سینئر وکیل رہنما جمیل فیضی ایڈووکیٹ اور ورلڈ پاسبان ختم نبوت کے ناظم اعلیٰ علامہ ممتاز اعوان نے کی۔ اس موقع پر کشمیریوں سے اظہار یکجہتی کرتے ہوئے بھارتی ترنگے کو بھی آگ لگائی گئی۔ مظاہرین نے ’بھارتی مظالم کے خلاف اور کشمیریوں کے حق میں زبردست نعرے بازی کی اور ”کشمیریوں سے رشتہ کیا، لا الہ الا اللہ، حافظ سعید کا کیا پیغام؟ کشمیر بنے گا پاکستان، گو انڈیا گو بیک“ کے پرجوش نعرے لگائے۔</TEXT>
