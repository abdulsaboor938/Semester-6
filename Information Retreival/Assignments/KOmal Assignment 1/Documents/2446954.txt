<DOCNO>2446954</DOCNO>
<HL>600پاکستانی مسقط کی جیلوں سے رہائی پاکرکل (جمعرات) التوکل لانچ کے ذریعے گھاس بندر کیماڑی پہنچیں گے</HL>
<AUTHOR>اردو پوائنٹ</AUTHOR>
<DATELINE> Pakistan 2006-11-08 17:15:15+05</DATELINE>
<TEXT>کراچی (اردوپوائنٹ اخبار تازہ ترین08نومبر2006 ) انصاری برنی ٹرسٹ انٹرنیشنل او رپاکستان کی وزارت خارجہ اور مسقط حکومت کے تعاون کے باعث 600پاکستانی مسقط کی جیلوں سے رہائی پاکرکل (جمعرات) التوکل لانچ کے ذریعے گھاس بندر کیماڑی پہنچیں گے ۔ جن کا استقبال انصاری برنی ٹرسٹ کرے گا او ران میں کھانا ‘ پانی اور کپڑے تقسیم کرے گا ۔ () ٹرسٹ کے وائس چیئرمین سید صارم برنی نے بتایاکہ یہ بات خوش آئند ہے کہ اب حکومت پاکستان نے غیر قانونی طو رپرجانے والے لوگوں کی روک تھام کے لئے بہتر اقدامات شروع کردیئے ہیں جس کے باعث اب اس بھیانک کھیل میں کچھ کمی واقع ہوئی ہے ۔ اس ضمن میں انہوں نے حکومت پاکستان ‘ وزارت خارجہ اور خصوصاً ڈی جی ایف آئی اے طارق پرویز کا شکریہ ادا کیا جنہوں نے اس جانب خصوصی توجہ دی اور اس بھیانک کھیل کی روک تھام کے اقدامات کئے ۔ انہوں نے کہا کہ ڈی جی ایف آئی انسانی اسمگلنگ کی روک تھام پر خصوصی توجہ دے رہے ہیں او رانہوں نے اس بات کی یقین دہانی کرائی ہے کہ انشاء اللہ اس بھیانک کھیل کی روک تھام ہوجائے گی اور جعلی ایجنٹ جلد از جلد گرفتار ہوجائیں گے ۔</TEXT>
