<DOCNO>886299</DOCNO>
<HL>بچہ مزدوری…سرمایہ دارانہ نظام کی بدہیت شکل!...حکایتیں نہ شکایتیں …اسد مفتی، ایمسٹرڈیم</HL>
<AUTHOR>روزنامہ جنگ</AUTHOR>
<DATELINE> Pakistan 2012-06-17 05:06:00+05</DATELINE>
<TEXT>دنیا بھر میں جہاں ہر سال عورتوں کے حوالے سے عالمی یوم خواتین منایا جاتا ہے وہاں اسی دنیا میں بچوں کی مزدوری کے خلاف عالمی دن بھی منایا جاتا ہے مگر اس کا کیا کیجئے کہ مسلم دنیا میں بالخصوص ان ہی دونوں ”ہستیوں“ کو ظلم و ستم کا نشانہ بنایا جاتا ہے۔ اقوام متحدہ کی ایک رپورٹ کے مطابق کشور حسین شاد باد میں اس وقت 35 لاکھ بچے جبری مشقت یا بچہ مزدوری کا نشانہ یا شکار ہو رہے ہیں۔ پاکستان میں 5سے 14سال کے 83 فیصد بچے اور نابالغ بچہ مزدوری (چائلڈ لیبر فورس) کا حصہ ہیں اور یہ تلخ حقیقت ہے کہ بچہ مزدوری میں دن بدن اضافہ ہو رہا ہے۔ بچوں کی یہ جبری مشقت صرف پاکستان تک ہی محدود نہیں بلکہ پوری دنیا میں لعنت پھیل رہی ہے۔ اقوام متحدہ کی ذیلی تنظیم آئی ایل او (انٹرنیشنل لیبر آرگنائزیشن) کی ایک رپورٹ میں بتایا گیا ہے کہ دنیا بھر میں 10 سے 14 سال کی عمر کے تقریباً 73 ملین بچے مزدوری کرتے ہیں جب بچے گھنٹوں تک ہوٹلوں میں، کھیتوں کھلیانوں میں، فیکٹریوں میں، کارخانوں میں، بھٹوں میں گھروں اور سڑکوں پر جسمانی مشقت کرتے ہیں تو ان کے ذہن میں تعلیم حاصل کرنے کا احساس کم سے کم تر ہوتا جاتا ہے۔ بچہ مزدوری کے ذریعے ان کی نشوونما، تعلیم و تربیت اور ان کا بچپن و مستقبل تباہ کر دیا جاتا ہے۔ ہمارے ہمسایہ ملک بھارت میں ایسے بچوں کی تعداد لگ بھگ ایک کروڑ ہے۔ ڈیولپمنٹ رپورٹنگ سیل کی ایک رپورٹ کے مطابق پاکستان کے کل ”مزدور بچوں“ کی تعداد کا 56 فیصد بچوں اور 27 فیصد کم سن بچیوں پر مشتمل ہے جن کا زیادہ تر تعلق پنجاب سے ہے۔ رپورٹ کے مندرجات میں کہا گیا ہے کہ دنیا کے ہر خطے میں بچوں کو نہ صرف تعلیم جیسے بنیادی حق سے محروم رکھا گیا ہے بلکہ انہیں چند سو روپے کے عوض 8سے 18 گھنٹے مشقت کرنی پڑتی ہے دنیا میں 80 لاکھ بچے غلامانہ طور پر زندگی گزار رہے ہیں اور سالانہ بارہ لاکھ بچے مزدوری اور جنسی سرگرمیوں کے لئے سمگل کئے جاتے ہیں۔ پاک سر زمین میں میڈیا فورم کی ایک تحقیقاتی رپورٹ کے مطابق چند برسوں کے دوران بچوں پر جنسی تشدد زیادتی اور قتل کی وارداتوں میں 70 (ستر) فیصد اضافہ ہوا ہے اس وقت مملکت خداداد میں دو لاکھ سے زیادہ بچے جسم فروشی پر مجبور ہیں اس وقت بچوں پر تشدد کے حوالے سے وطن عزیز دنیا میں چوتھے نمبر پر آگیا ہے۔ جہاں تک بھارت کی بات ہے 2006ء اکتوبر میں بچوں سے مزدوری نہ لینے کے خلاف قانون پاس ہو چکا ہے جس کی رو سے 14 سال سے کم عمر بچوں سے مزدوری کروانے پر 2سال قید اور بیس ہزار روپے جرمانہ ادا کرنا پڑے گا۔ بچوں کی عالمی تنظیم یونیسیف کے حوالے سے بتایا گیا ہے کہ اس حقیقت دنیا بھر میں 75 لاکھ بچے بیگار کیمپوں میں کام کر رہے ہیں دنیا میں ہر آٹھواں بچہ نامناسب انسانی ماحول اور خطرناک صورت حال میں کام کر رہا ہے جبکہ آئی ایل او (انٹرنیشنل لیبر آرگنائزیشن) کے مطابق دنیا میں 5سے 14 برس کے 25 کروڑ بچے مزدور ہیں جن میں سے 14 کروڑ بچے اور 11 کروڑ بچیاں شامل ہیں۔ مزدور بچوں کی تعداد کے حوالے سے ایشیا کا خطہ سب سے آگے ہے اور 61 فیصد جبری مشقت کے شکار بچے ایشیا میں ہیں۔ ترقی یافتہ ممالک میں 25 لاکھ بچے چائلڈ لیبر فورس کا حصہ ہیں پاکستان میں (5 سے 14 سال) 83 فیصد بچے چائلڈ لیبر فورس کا حصہ ہیں ملک کی کل چائلڈ لیبر فورس 73 فیصد بچوں اور 27 فیصد بچیوں پر مشتمل ہے (جبکہ پاکستان کی کل افواج سات لاکھ ہے) اس فورس کا 60 فیصد صرف پنجاب میں ہے (جبکہ 75 فیصد افواج کا تعلق پنجاب سے ہے) پاکستان میں مزدور بچوں کی تعداد کا نصف ہفتے میں کم از کم 35 گھنٹے جبکہ 13 فیصد مزدور بچے 56 گھنٹے یا اس سے بھی زیادہ کام کرتے ہیں۔ دنیا میں 20 لاکھ بچے انتہائی خطرناک ماحول میں مختلف صنعتوں سے وابستہ ہیں جبکہ کل چائلڈ لیبر فورس کا سات فیصد شدید بیماری کے دوران کام کرنے اور مختلف حالات کے دوران زخمی ہو جاتے ہیں۔ 25 فیصد بچے اس صورت حال کا کبھی نہ کبھی سامنا ضرور کرتے ہیں جنسی تشدد کا شکار ہونے والے بچوں کی تعداد سات فیصد بتائی جاتی ہے یہ وہ بچے ہیں جو فیکٹریوں میں، گھروں ورکشاپوں، ہوٹلوں، بھٹیوں، کھیتوں اور تعمیراتی یونٹس میں کام کرتے ہیں اور دوران ڈیوٹی جنسی تشدد کا نشانہ بنا دیئے جاتے ہیں۔ یونیسف کی ایک رپورٹ کے حوالے سے بھی بتایا گیا ہے کہ ملک عزیز میں اس سال بچوں پر جنسی تشدد کے 1384 دلسوز واقعات ہوئے ہیں ان میں سے پنجاب میں 830، سندھ میں 440، اور سرحد میں 75 واقعات پیش آئے گزشتہ برس 324 بچوں کے ساتھ اجتماعی تشدد کے واقعات پیش آئے یہ انکشاف روح فرسا ہے اور یہ اعداد وشمار ہر صاحب اولاد کا دل دہلا دینے کے لئے کافی ہے۔ حیرت ہے کہ اسلام کے نام پر حاصل کئے ہوئے وطن عزیز میں بچوں کی بہبود کے حکومتی بلند بانگ دعوے اور این جی اوز کے اعلانات کیا ہوئے والدین معاشی مجبوریوں کے ہاتھوں اپنے جگر گوشوں کو کم سنی میں ہی مشقت کی بھٹی میں جھونکنے پر مجبور ہیں ان والدین کی اپنی مجبوریاں ہوتی ہیں۔ سوال یہ ہے کہ ارباب اختیار اس جانب کیوں توجہ نہیں دیتے! والدین کے استدلال میں وزن نظر آتا ہے کہ کون والدین ہوں گے جو اپنے بچوں کو کم سنی میں سکول کے بجائے ہوٹلوں، فیکٹریوں اور ورکشاپوں کے سپرد کردیں اگر ان کے پاس زندہ رہنے کے وسائل ہوں اور یہ تو ہم سب جانتے اور مانتے ہیں کہ جہاں وسائل نہ ہوں وہاں مسائل اٹھ کھڑے ہوتے ہیں، ملت یا اور جو بھی ہے کی غربت اور پس ماندگی میں صرف مرثیے پڑھنے سے تبدیلی نہیں آئے گی	#وصل کی اب کوئی ترکیب نکالی جائے!صحن کے بیچ کی دیوار گرالی جائے!</TEXT>
