<DOCNO>633361</DOCNO>
<HL>شہید کشمیر مقبول بٹ کی برسی پر مقبوضہ کشمیر میں عام ہرتال سے کاروبار زندگی معطل</HL>
<AUTHOR>روزنامہ پاکستان</AUTHOR>
<DATELINE> Pakistan 2015-02-11 23:43:04+05</DATELINE>
<TEXT>سرینگر(کے پی آئی) شہید کشمیر مقبول بٹ کی برسی پر بدھ کو مقبوضہ کشمیر میں عام ہرتال سے کاروبار زندگی معطل ہو کر رہ گیا ۔مقبوضہ کشمیر کے مختلف علاقوں میں جلسے جلوس اور مظاہرے ہوے ۔ ان پروگرامات میں بھارت سے مطالبہ کیا گیا ہے کہ شہید کشمیر مقبول بٹ اور افضل گرو کی باقیات کشمیریوں کے حوالے کی جائیں ۔ ہڑتال کے موقع پر فریڈم پارٹی کے سربراہ شبیر احمدشاہ سمیت درجنوں رہنماوں کو گرفتار کر لیا گیا ۔ تفصیلات کے مطابق سری نگر کے پائین شہر اور سوپور میں پلہالن بلکہ کولگام ،کیموہ ،بیہامہ گاندربل اور اننت ناگ میں احتجاجی مظاہرین نے بھارتی فورسز پر پتھراؤ کیا ۔ اس دوران پولیس کے ایک سب انسپکٹر سمیت نصف درجن سے زائد فورسز اہلکار زخمی ہوئے جبکہ نائد کھے میں پولیس کے 2عارضی شیڈ نذر آتش کئے گئے ۔اس دوران فریڈم پارٹی کے سربراہ شبیر احمدشاہ کو یو این او آفس تک مارچ کرنے سے روکا گیا اور پولیس نے انہیں ساتھیوں سمیت گرفتار کر لیا۔ہڑتال کے موقعہ پلہالن پٹن میں کرفیو جیسی صورتحال رہی ۔ وادی بھر میں ہمہ گیر ہڑتال سے روز مرہ کے معمولات ٹھپ ہوکر رہ گئے۔شہرسرینگر اور اسکے گردونواح میں کاروباری سرگرمیاں معطل رہیں، دکانیں، تجارتی مراکزا ور دفاتر وغیرہ بند رہے جبکہ گاڑیوں کی آمدروفت بھی بری طرح سے متاثر رہی۔البتہ کچھ ایک جگہوں پر چھوٹی مسافر اور سوموگاڑیاں سڑکوں پر نظر آئیں۔ ممکنہ احتجاجی مظاہروں کے پیش نظر پائین شہر کے 5 پولیس تھانوں خانیار، نوہٹہ، مہاراج گنج،رعناواری اورصفاکدل کے تحت آنے والے علاقوں میں لوگوں کی نقل و حرکت پر پابندیاں عائدرہیں اور ان علاقوں میں کرفیو جیسا سماں دیکھنے کو مل رہا تھا ۔پائین شہر کے کم و بیش تمام علاقوں میں اضافی اہلکاروں کی تعیناتی کے ساتھ ساتھ مختلف علاقوں کو خار دار تاروں سے سیل کیا گیا تھا اور لوگوں کی نقل وحرکت کو گھروں تک محدود کر کے رکھ دیا گیا تھا ۔ ہڑتال اور بندشوں کے نتیجے میں شہر میں وسیع آبادی گھروں میں محصور ہوکر رہ گئی ۔کرفیو جیسی پابندیوں کا اندازہ اس بات سے لگایا جاسکتا ہے کہ پائین شہر کے چپے چپے پر پولیس اورسی آر پی ایف اہلکاروں کی تعیناتی عمل میں لائی گئی تھی اور جو لوگ مجبورا اپنے گھروں سے نکلے تھے انہیں بھی نصب کی گئی خار دار تاروں سے آگے جانے کی اجازت نہیں دی گئی ۔پائین شہر کو سیول لائنز علاقوں کے ساتھ جوڑنے والے تمام راستوں کو سیل کیا گیا تھا اور ممکنہ احتجاجی مظاہروں کے پیش نظر جگہ جگہ سیکورٹی فورسز نے ناکے لگائے تھے ۔ سول لائنز علاقوں میں اگر چہ اہلکاروں کی تعیناتی عمل میں لائی گئی تھی مگر لوگوں کی نقل و حمل پر کسی بھی قسم کی کوئی پابندی نہیں تھی۔ دیر شام گئے اردو بازار فورسز اور مظاہرین کے درمیاں شدید جھڑپیں ہوئیں جس کے دوران فورسز نے مرچی گیس کا استعمال کیا جس سے علاقے میں متعدد لوگوں کی آنکھوں میں سوجن پیدا ہوئی۔سوپور ممکنہ احتجاج کو روکنے کیلئے قصبہ سوپور میں بلا اعلان کرفیو کا نفاذ عمل میں لایا گیا اور لوگوں کو قصبہ میں آنے سے روکنے کیلئے بانڈی پورہ ،کپوارہ ،سرینگر اور دیگر روٹوں کو صبح سے ہی بند کردیا گیا اور ان روٹوں پر رکاوٹیں کھڑا کی گئیں ۔جس کی وجہ سے پورے قصبہ میں ہو کا عالم رہا ۔قصبہ میں فورسز کی بھاری تعیناتی عمل میں لائی گئی تھی تاہم اس دوران حالات پرامن رہے ۔پلہالن میں صبح 11بجے پولیس فائرنگ میں جاں بحق ہوئے طالب علم فاروق احمد بٹ کی نماز جنازہ پڑھائی گئی جس میں ہزاروں لوگوں نے شرکت کی ۔اس موقعہ پر سید علی شاہ گیلانی نے ٹیلیفونک خطاب کیا۔بعد میں فاروق احمد کو اشک بار آنکھوں سے سپرد خاک کیا گیا جس کے بعد یہاں احتجاجی جلوس نکالا گیا جس میں شامل لوگ اسلام اور آزادی کے حق میں نعرے لگا رہے تھے ۔علاقہ میں صبح سے ہی فورسز کی بھاری نفری تعینات کی گئی تھی اور احتجاجیوں کو سرینگر بارہمولہ شاہراہ پر آنے سے روکنے کیلئے ٹین سے دیوار بندی کی گئی تھی تاہم اس کے بعد وہاں مشتعل نوجوانوں اور فورسز کے مابین دن بھر شدید جھڑپیں ہوئیں اور خشت باری کررہے نوجوانوں کو قابو کرنے کیلئے شلنگ ہوئی جو دن بھر وقفے وقفے سے جاری رہی ۔سنگباری کے جواب میں پولیس و فورسز کی ٹیر گیس شلنگ کے دوران ایک12سالہ کم عمر طالب علم عامر خان ولد غلام حسن آنکھ کے نزدیک ٹیر گیس شیل یا پیلٹ لگنے سے زخمی ہوا اور اس کمسن بچے کو علاج و معالجہ کیلئے سب ڈسٹرکٹ اسپتال پٹن پہنچایا گیاجبکہ سنگباری کی زد میں آکر پولیس سب انسپکٹر خورشید احمد اور کانسٹیبل غلام محی الدین اور کانسٹیبل ہلال احمد بھی زخمی ہوئے۔ادھر پٹن اور اس کے مضافات میں بھی مکمل ہڑتال رہی ۔کوگام سے خالد جاوید نے اطلاع دی ہے کہ قصبہ کے مین چوک میں صبح 10بجے نوجوانوں کی ٹولی نے گاڑیوں پر پتھراؤ کیا جس کی وجہ سے وہاں بھاگم بھاگ کے مناظر دیکھنے کو ملے ۔قصبہ میں مکمل ہڑتال رہی جبکہ یاری پورہ ،کیموہ ،دیوسر ،قاضی گنڈ ،فرصل اور دیگر علاقوں میں بھی ہڑتال سے معمولات ٹھپ رہے ۔منگل کی صبح کیموہ ،کھڈونی اور ونپوہ میں نوجوانوں کی ٹولیوں نے کھلی دکانوں اور گاڑیوں پرپتھراؤ کیا جس کے بعد ان علاقوں میں سڑکیں سسنان نظر آئیں ۔ کھڈونی میں پتھراؤ اور شیلنگ سے چار سی آر پی ایف اوردو پولیس اہلکار زخمی ہوئے۔۔ دریں اثنا حریت کانفرنس جموں کشمیر کے رہنما شبیر احمد شاہ جو گزشتہ کئی روز سے نظر بند تھے، کو مولوی بشیراحمد ،ظہور احمد شیخ،مشتاق احمد،غلام محمد مقدم،محمد امین اور دیگر درجنوں کارکنوں سمیت کل اس وقت پولیس نے گرفتار کرلیا جب پارٹی کے ارکان نے انہیں پو لیس حصارسے توڑ کر یو این او دفتر تک لے جانے کی کوشش کی۔ پروگرام کے مطابق ڈیموکریٹک فریڈم پارٹی کو پلہالن میں فورسز کی فائرنگ کے نتیجے میں ہوئی ہلاکت محمد مقبول بٹ اور محمد افضل گورو کے باقیات کی واپسی کے لئے لال چوک میں ایک پر امن احتجاج اور دھرنے کی قیادت کرنے نیز یو این او کے مقامی آفس میں ایک میمورنڈم پیش کرنا تھا۔ لیکن پولیس نے انکی یہ کوشش ناکام بنا دی</TEXT>
