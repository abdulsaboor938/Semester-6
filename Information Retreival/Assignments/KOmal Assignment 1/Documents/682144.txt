<DOCNO>682144</DOCNO>
<HL>دنیا بھر میں ہر 10 میں سے ایک لڑکی کو جنسی تشدد کا سامنا</HL>
<AUTHOR>روزنامہ پاکستان</AUTHOR>
<DATELINE> Pakistan 2014-09-06 20:20:04+05</DATELINE>
<TEXT>نیویارک (مانیٹرنگ ڈیسک) اقوام متحدہ کے بچوں کیلئے خصوصی ادارے یونیسیف کی تازہ رپورٹ میں دنیا بھر کے بچوں کے خلاف ہونے والے تشدد کے بارے میں دہلا دینے والے انکشافات کئے ہیں۔ اس رپورٹ میں نفسیاتی، جسمانی اور جنسی تشدد کا ذکر کیا گیا ہے۔ رپورٹ کی تیاری کیلئے 190 ممالک سے ڈیٹا اکٹھا کیا گیا ہے جس کے مطابق زشتہ سال دنیا بھر میں 120 ملین لڑکیوں میں سے ہر 10 میں سے ایک بچی کو 20 سال کی عمر تک پہنچنے سے قبل ہی جسمانی تشدد کا نشانہ بنایا گیا۔ بچوں کے ساتھ ہونے والے تشدد کے بارے میں حقائق منظرعام پر لانے کے حوالے سے یہ اپنی نوعیت کی سب سے زیادہ جامع رپورٹ قرار دی جا رہی ہے۔ اس رپورٹ کے مطابق 2012ءمیں 95 ہزار بچوں یا نوعمروں کو ہلاک کیا گیا۔ ان ہلاک شدگان کی عمریں 10 تا19 سال کے درمیان بتائی گئی ہیں۔ اس طرح کے واقعات زیادہ تر لاطینی امریکی ممالک میں رپورٹ ہوئے، جن میں وینزویلا، کولمبیا، پاناما اور برازیل سرفہرست ہیں۔ یونیسف نے اس رپورٹ کے نتائج پر شدید تشویش کا اظہار کرتے ہوئے نہیں ”دہلا دینے والے “ حقائق قرار دیا ہے۔ یونیسیف کے ایگزیکٹو ڈائریکٹرانٹونی نے کہا ہے کہ یہ پریشان کن حقائق ہیں۔ کوئی بھی حکومت یا والدین ایسا ہوتے نہیں دیکھنا چاہتے۔ بچوں کے ساتھ تشدد کو معمول کی بات سمجھنے کی اجازت نہیں دی جا سکی ہے۔ بچوں کے ساتھ ہونے والی یہ زیادتیاں زیادہ تر ایسی جگہوں پر ہوتی ہیں، جہاں انہیں محفوظ ہونا چاہئے۔ رپورٹ میں بچوں کے خلاف ہونے والے تشدد کے خاتمے کیلئے 6 نکاتی ایک جامع حکمت عملی بھی تجویز کی گئی ہے۔</TEXT>
