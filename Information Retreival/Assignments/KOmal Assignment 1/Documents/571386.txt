<DOCNO>571386</DOCNO>
<HL>ٹرانزیکشن ٹیکس کیخلاف ملک بھر میں تاجروں کی ہڑتال ،مظاہرے احتجاج کا دائرہ وسیع کرنے کا اعلان</HL>
<AUTHOR>روزنامہ پاکستان</AUTHOR>
<DATELINE> Pakistan 2015-09-10 03:05:49+05</DATELINE>
<TEXT>لاہور ( کامرس رپورٹر) وفاقی حکو مت کی جانب سے بینکوں کے لین دین (ٹرانزیکشن)پر عائدکردہ ود ہولڈنگ ٹیکس کے خلاف آ ل پاکستان انجمن تاجران کے تینوں گروپوں ،نعیم میر، خالد پرویز اور اشر ف بھٹی گروپ، قومی تاجر اتحاد (اظہر گلشن گروپ) اور دیگر تاجر تنظیموں کی کال پرگزشتہ روز لاہور کے تاجروں نے مکمل ہڑتال کی، شہر بھر کی تمام چھوٹی بڑی مارکیٹیں بند رہیں چند ایک مارکیٹوں جزوی طور پر کھلی رہیں دوسری جانب پاکستان گڈز ٹرانسپورٹ ایسو سی ایشن کی جانب سے بھی تاجروں کی حمایت میں کاروبار بند رکھنے سے مال برداری سیکٹر کا پہیہ بھی جام رہا۔ گزشتہ روزجہاں ملک کی تھوک و بڑی مارکیٹوں میں کاروبار بند رہا وہاں تاجروں نے مالیاتی اداروں سے رقوم کے لین دین سے بھی ہاتھ کھینچے رکھا جبکہ کاروباری سر گر میاں تعطل کا شکار رہنے کی وجہ سے تاجر مجمو عی طورپر اربوں روپے کی آمد ن حاصل کر نے میں ناکام رہے۔ تاجر تنظیموں کے رہنماؤں نعیم میر،خالد پرویز، چودھری محبو ب علی سر کی ، جاویداقبال بٹ ،مجاہد مقصو د بٹ ،اشرف بھٹی ،خواجہ اظہر گلشن ، ملک خالد ، حافظ عابد علی، میاں طارق فیروز، نعیم بادشاہ ،ملک شو کت ، نبیل محمو د طارق ، مرزا ارشد اقبال بیگ سمیت اور دیگر نے کہا ہے کہ تاجر برادری یہ ظالمانہ ٹیکس ہرگز ادا نہیں کرے گی۔ اگر ملک گیر ہڑتال کے بعد بھی حکومت نے یہ ٹیکس واپس نہ لیا توعیدالاضحی کے بعد 7اکتوبر کو دوبارہ ملک گیر ہڑتال کر کے احتجاجی تحریک کے دوسرے مرحلے کا اعلان کیا جائے گا۔انہوں نے کہا کہ بدھ کو ہر چھوٹے بڑے شہر ، قصبے اور گاؤں میں ہڑتال ہوئی، تاجروں نے بینکوں کے لین دین پر عائد ود ہولڈنگ ٹیکس اور دیگر ٹیکسوں کے خلاف احتجاجی مظاہرے کئے ، اگر حکومت کی ہٹ دھرمی برقرار رہی تو احتجاج کا دائرہ وسیع ہوتا جائے گا ۔ تاجر برادری اس ظالمانہ ٹیکس کو ہرگز قبول نہیں کرے گی،اگر حکومت نے اسے واپس نہ لیا تو آنے والے بلدیاتی الیکشن میں اسے نتیجہ بھگتنا پڑے گا ۔ انہوں نے کہا پنجاب کے علاوہ سندھ ، بلوچستان اور خیبر پختونخواہ کے تاجر وں نے بھی مکمل طور پر ہڑتال کی ہے۔ یہ ہڑتال حکومت کو بتا دے گی کہ تاجر متحد ہیں اور تاجر کاز کے لیے کسی بھی قربانی کے لیے تیار ہیں۔ وِد ہولڈنگ ٹیکس کے باعث بینکوں سے ٹرانزیکشن میں اربوں روپے کی کمی آچکی ہے ۔ بعض کاروباری شعبے تو ایسے ہیں جن میں اتنا نفع نہیں ہوتا جتنا حکومت وِدہولڈنگ ٹیکس لگا رہی ہے ۔ جتنی جلدی ممکن ہو حکومت یہ ٹیکس واپس لے۔ دریں اشنا آل پاکستان انجمن تاجران نے ودہولڈنگ ٹیکس کیخلاف ملک گیر ہڑتال کے بعد اگلے مرحلے میں اے پی سی طلب کرنے اورقومی شاہراہیں بند کرنے کا اعلان کردیا ہے۔ آل پاکستان انجمن تاجران کے جنرل سیکرٹری نعیم میر نے کہا ہے کہ ایف بی آر کے کرپٹ لوگوں نے تاجروں کی دین و دنیا خراب کردی ہے۔ ودہولڈنگ ٹیکس تاجروں اور پاکستانی قوم پرجگا ٹیکس سے کم نہیں۔ پوری قوم اس ٹیکس کیخلاف متحد ہوچکی ہے۔ اسلام آباد تک لانگ مارچ اور قومی شاہراہیں بند کرنے میں سیاسی جماعتوں اور عوام کا بھرپور ساتھ حاصل ہوگا۔ یہ باتیں انہوں نے ودہولڈنگ ٹیکس کیخلاف ملک گیر ہڑتال کے موقع پر آئندہ کی حکمت عملی کا اعلان کرتے ہوئے کہیں۔ اس موقع پرچودھری محبوب سرکی، آغا عدنان خان، ملک طاہر، عظیم سیٹھی، علی نصرت بٹ، بابر اسماعیل بٹ، عبدالودود علوی، ملک فاروق حفیظ، رضوان بٹ، فاروق آزاد، احمد سلیمان بلوچ، عابد میر، پرویز بیگ، ملک فیض، خضرحیات، خالد بٹ، ندیم پراچہ، محمد ہمایوں اور خلیل بھٹی بھی موجود تھے۔ نعیم میر نے کہا کہ چاروں صوبوں گلگت بلتستان اور آزاد کشمیر میں کامیاب ہڑتال نے ودہولڈنگ ٹیکس کے معاملے پر حکومت پر تاجروں کا موقف واضح کردیا ہے ۔ یہ حکومت کا غیر سنجیدہ رویہ ہی ہے کہ وہ ٹس سے مس نہیں ہورہی۔ ایف بی آر نے عوام کے سامنے تاجروں کا چہرہ مسخ کرنے کیلئے اشتہارات چھپواکر یہ تاثر دینے کی کوشش کی ہے کہ نان فائلرز تاجر ٹیکس چور ہیں لیکن ایسا ہرگز نہیں ہے۔ حکومت اپنے درباری تاجروں کیساتھ مذاکرات کا ڈھونگ رچارہی ہے اور انہی کے ذریعے من پسند نتیجہ حاصل کرنے کی کوشش کررہی ہے لیکن ہم حکومت کی مرضی اور منشا ماننے کو تیار نہیں ہیں۔ ہم نے فیصلہ کرلیا ہے کہ اسلام آباد کی طرف لانگ مارچ کریں گے۔ اس سے پہلے ملک گیر احتجاجی کنونشن منعقد ہونگے ۔ پہلے مرحلے میں ہم سندھ ، بلوچستان میں ڈویژنل ہیڈ کوارٹرز کی سطح پر احتجاجی کنونشن منعقد کریں گے۔ دوسرے مرحلے میں سات اکتوبر کے بعد خیبر پی کے اور پنجاب میں احتجاجی کنونشن ہونگے ۔اس موقع پر قومی شاہراہوں پر پوری قوت کیساتھ دھرنا دیکر شاہراہیں بند بھی کی جائیں گی۔ اسلام آباد لانگ مارچ کیلئے ہم سیاسی اور عوامی مدد طلب کریں گے ۔ اس سلسلے میں ہماری مشاورت کا عمل جاری ہے۔ ضرورت پڑی تو آل پارٹیز کانفرنس بھی طلب کرلیں گے۔ تاجراسلام آباد پہنچ کر ایف بی آر کے دفتر کے باہر دھرنا دیں گے ۔ وزیراعظم نوازشریف ایف بی آر کوسیاسی تسلط سے نکال کر آئینی ادارہ بنائیں تاکہ معیشت بہتر ہو جس طرز پر یوٹیلٹی بلز ملتے ہیں اسی طرح پر حکومت ریٹرنز بناکر بھی سالانہ کی بنیاد پر بھیج سکتی ہے لیکن نظام ٹھیک کرنے کو کوئی تیار نہیں ہے ۔ حکومت کی نیت نظام کی بہتری نہیں صرف پیسہ اکٹھا کرنے کی ہے اور وہ اسی میں لگی ہوئی ہے تبھی تو ملک بھر کے تاجروں اور عوام کی آواز ان کے کانوں تک نہیں پہنچ رہی۔ حکومت کے مشیروں اور انتظامیہ نے پرامن تاجروں کو احتجاج پر مجبورکردیا ہے ۔ میڈیا کے سوالات کے جوابات دیتے ہوئے نعیم میر نے کہاکہ ہائی ویز بند کرنے سے عوام کو پریشانی ہوگی لیکن حکومت کو ایسے ہی احتجاج کی سمجھ آتی ہے ویسے بھی یہ معاملہ صرف تاجروں کا نہیں پوری قوم کا ہے۔ حکومت ادھار چکانے والوں سے بھی ٹیکس کاٹ رہی ہے۔ ایک اور سوال کے جواب میں انہوں نے کہا کہ جہاں بھی کرپشن ہورہی ہے ہم ان کیخلاف احتساب کا مطالبہ کرتے ہیں۔ آئی این پی کے مطابق اسلام آباد،لاہور، کراچی سمیت دیگر بڑے شہروں میں بھی تمام چھوٹی بڑی مارکیٹوں سمیت کاروباری مراکز بندرہے،جس کی وجہ سے شہریوں کو شدید مشکلات کا سامنا کرنا پڑا،تاجر برادری نے دھمکی دی ہے کہ اگر ود ہولڈنگ ٹیکس کو ختم نہ کیا گیا تو لانگ مارچ کریں گے اور وقفے وقفے سے ہڑتالیں کریں گے۔ بدھ کو وفاقی دارالحکومت میں آبپارہ،میلوڈی،بلیو ایریا،سپر مارکیٹ، جناح سپر مارکیٹ، آئی ٹین مرکز،ایف ٹین مرکز سمیت دیگر بڑے کاروباری مراکز اور مارکیٹیں بند رہیں ، کراچی میں آل کراچی تاجر اتحاد کی جانب سے ود ہولڈنگ ٹیکس کیخلاف تمام چھوٹی بڑی مارکیٹیں اور کاروباری مراکز بند رہے، سندھ تاجر اتحاد نے ود ہولڈنگ ٹیکس کو ظالمانہ قرار دیتے ہوئے اس کے فوری خاتمے کا مطالبہ کیا، کراچی کی بڑی مارکیٹوں میں تمام دکانیں بند دکھائی دیں،تاجر تنظیموں نے حکومت کیخلاف نعرے بازی کی۔حیدر آباد میں بھی تاجروں نے شٹر ڈاؤن ہڑتال کی اور حکومت کیخلاف نعرے بازی کی۔صوبائی دار الحکومت لاہور میں تاجر برادری ود ہولڈنگ ٹیکس کیخلاف سڑکوں پر آ گئی۔ لاہور میں تاجر اتحاد ایسوسی ایشن کے جنرل سیکرٹری نعیم میرکی قیادت میں ہزاروں تاجروں نے ود ہولڈنگ ٹیکس کیخلاف بھرپور قوت کا مظاہرہ کیا۔اس موقع پر تحریک انصاف کی قیادت بھی احتجاجی مظاہرے میں موجود تھی۔ مظاہرین پریس کلب سے ہوتے ہوئے پنجاب اسمبلی تک گئے اور حکومت کیخلاف زبردست احتجاجی مظاہرہ کیا۔ لاہور کی بھی تمام بڑی مارکیٹیں بند رہیں تاہم چھوٹی دکانیں کھلی رہیں۔ گوجرانوالہ میں تاجروں کے دو دھڑوں نے ہڑتال کی کال پر دکانیں اور مارکیٹیں بند رکھیں جبکہ تیسرے دھڑے نے ہڑتال کی مخالفت کی،وہاڑی میں بھی ہڑتال کے باعث تمام چھوٹے بڑے کاروباری مراکز بند رہے جبکہ اوکاڑہ میں سبزی منڈی اور غلہ منڈی سمیت تمام بڑے بازار بند رہے۔ تاجروں نے احتجاجی کیمپ لگا رکھے تھے۔ فیصل آباد میں ود ہولڈنگ ٹیکس کیخلاف تاجر تنظیموں کا بھرپور مظاہرہ دیکھنے میں آیا۔تاجر برادری نے احتجاجی جلوس نکالے اور حکومت کیخلاف سخت نعرے بازی کی۔ گھنٹہ گھر سے متصل آٹھ بازار اور تمام کاروباری مراکز بند رہے۔ جھنگ میں تاجر اپنی دکانیں بند کر کے سڑکوں پر نکل آئے اور ود ہولڈنگ ٹیکس ختم کرنے کے لئے بھرپور مظاہرہ کیا گیا۔ رحیم یار خان میں بھی تمام بڑی مارکیٹوں میں تاجروں نے دکانیں بند رکھیں۔ملتان میں تاجر برادری نے ٹیکس کیخلاف دکانیں بند رکھیں اور احتجاجی کیمپ لگائے جس میں حکومت کیخلاف نعرے بازی کی گئی۔ تاجر برادری نے سڑکوں پر ٹریفک جام کر دی اور دھرنا دیا۔اس موقع پر پولیس کی بھاری نفری تعینات کی گئی تھی تاہم کوئی ناخوشگوار واقعہ دیکھنے میں نہیں آیا۔ بہاولنگر، فورٹ عباس اور مروٹ میں بھی تاجروں نے ہڑتال کی کال پر اپنی دکانیں بند رکھیں۔گلگت بلتستان میں بھی ود ہولڈنگ ٹیکس کیخلاف تا جروں نے شٹر ڈاؤن ہڑتال کی او ر حکومت کے خلاف ٹیکس واپس نہ لینے پر زبردست مظاہرہ کیااورسکردو میں بھی تاجروں نے ود ہولڈنگ ٹیکس کیخلاف تمام کاروباری مراکز بند رکھے۔پشاور میں تاجر ایسوسی ایشن نے ود ہولڈنگ ٹیکس کیخلاف ہڑتال میں حصہ لیا اور تمام بڑے تجارتی اور صنعتی مراکز کو بند رکھا گیا۔  فیصل آباد(بیورورپورٹ) ودہولڈنگ ٹیکس کے خلاف ملک کے تیسرے بڑے شہر فیصل آباد میں مکمل شٹر ڈاؤن‘ آٹھ بازار ملحقہ مارکیٹس اور دیگر کاروباری مراکز بند رہے تاجروں نے وزیر خزانہ کو فارغ کرنے کا مطالبہ کر دیا 0.3 فیصد ٹیکس واپس نہ لیا گیا تو پہیہ جام ہڑتال اور عمران خان کے دھرنے سے بڑا اجتماع کریں گے چوک گھنٹہ گھر میں سپریم انجمن تاجران کے سرپرست حاجی محمد اسلم بھلی‘ صدر جاوید ظفر‘ جنرل سیکرٹری عباس حیدر شیح‘ محمد امین بٹ‘ حاجی شیخ بشیر احمد‘ الحاج نواز وہرہ‘ خواجہ شاہد رزاق سکا‘ محمو دعالم جٹ‘حاجی محمد عابد‘ محمد یوسف موتی‘ چوہدری خالد جٹ نے خطاب کیا ‘ بینک ٹرانزکشن کے خلاف مختلف تاجر تنظیموں کی طرف سے شٹر ڈاؤن ہڑتال کی گئی تمام کاروباری مراکز بند رہے چوک گھنٹہ گھر میں احتجاجی دھرنے سے خطاب کے دوران مقررین نے کہا کہ سیاستدانوں اور بیورو کریٹس کی کرپشن کا خمیازہ صنعتکار‘ تاجر اور غریب عوام بھگت رہے ہیں تاجر کسی صورت غنڈہ ٹیکس ادا نہیں کریں گے چوہدری غلام سرور،محمد ایوب منج، محمد بلال الٰہی، رانا اکرام اللہ ، خالد انوار ، محمد اکرم پاشا، چوہدری عزیز الرحمن، رانا عمران ، ، ملک شاہد رسول ، میاں محمد سعید، آفتاب بٹ شعیب ٹھاکر شہباز گل بٹ نے آرمی چیف جنرل راحیل شریف سے مطالبہ کیا کہ تاجروں کے ساتھ ہونے والی زیادتیوں اور ناانصافیوں کا نوٹس لیا جائے تاجر محب وطن ہیں اور ٹیکس دینا چاہتے ہیں مگر جگا ٹیکس کی جبراً وصولی ناقابل قبول ہے تاجر راہنماؤں نے واضح کیا کہ مطالبات تسلیم نہ ہونے پر عیدالاضحی کے بعد احتجاج کی موثر حکمت عملی وضع کی جائے گی انہوں نے مطالبہ کیا کہ تاجروں اور غریب طبقہ پر ٹیکسوں کا بوجھ لادنے کی بجائے کرپٹ سیاستدانوں اور بیورو کریٹس کا باہر پڑا پیسہ وطن واپس لایا جائے اور حکمران تاجروں کی سڑکوں پر آنے پر مجبور نہ کریں۔فیصل آباد کے تاجروں نے بینکنگ ٹرانز یکشن پر عائد0.3 فیصد ٹیکس کٹوتی کے خلاف شہر میں مکمل ہرتال کی ہڑتال کے نتیجہ میں آٹھوں بازار اور شہر بھر کی تمام کاروباری مارکیٹیں بند رہیں شہر کی تاجر تنظیموں کے رہنماؤں نے چوک گھنٹہ گھر میں لگائے جانے والے احتجاجی کیمپ میں پریس کانفرنس کے دوران وزیر اعظم میاں محمد نواز شریف، آرمی چیف جنرل راحیل شریف اور سپرم کورٹ سے مطالبہ کیا ہے کہ وہ بینکنگ ٹرانز یکشن پر عائد0.3 فیصد ٹیکس کٹوتی کے خلاف جاری تاجروں کی پرامن تحریک کا فوری نوٹس لیں انہوں نے کہا کہ بنک سے اپنی ہی رقم نکلوانے پر0.3 فیصد ٹیکس کٹوتی جگا ٹیکس ہے جو دنیا کے کسی ملک میں رائج نہیں اسحق ڈار ملک وقوم سے زیادہIMF کے نمائندے ہیں اورانکے مفادات کی ترجمانی کرتے ہیں ا پنے چہیتے وزیر خزانہ اسحق ڈار کی کابینہ سے چھٹی کرائیں کیونکہ وہ اس عہدے کے اہل نہیں چوک گھنٹہ گھر، آٹھوں بازروں، ملحقہ کاروباری مار کیٹوں اور شہر کے مختلف چوکوں میں بینکنگ ٹرانز یکشن پر عائد0.3 فیصد ٹیکس کٹوتی نا منظور کے بینر زآویزاں تھے شہر بھر کی تاجر مارکیٹوں سے تاجر ریلیوں کی صورت میں وزیر خزانہ اسحق ڈار کے خلاف نعرے لگاتے اور سینہ کوبی کرتے چوک گھنٹہ گھر میں احتجاجی کیمپ پہنچے کیمپ تمام دن جلسہ گاہ بنا رہا اور اسحق ڈار کی خلاف شدید نعرے بازی ہوتی رہی احتجاجی کیمپ میں صدرانجمن تاجران سٹی خواجہ شاہدرزاق سکا محمود عالم جٹ ،جاوید ظفر، شیخ یوسف موتی،حاجی محمد عابد، مرزا طالب صدیق بیگ ، عباس حیدر شیخ ،میاں آصف اسلم،رانا ایوب منج ،مرزا اشرف مغل، اعجاز چوہدری ،میاں اشرف مٹھو، شیخ سعید ،چوہدری عزیزالرحمن ، رانا اکرام اللہ ،سیٹھ طفیل، یاسین قادری ،آفتاب بٹ، تنویر ریاض ،ظفر اقبال سندھو، ملک رضوان ،لالہ معین شیخ ،چوہدری اسلم اور دیگر نے خطاب کیا اور اعلان کیا کہ حکومت نے بینکنگ ٹرانز یکشن پر عائد0.3 فیصد ٹیکس کٹوتی بند نہ کی توتاجروں کی یہ پر امن تحریک پر تشدد شکل اختیار کر سکتی ہے انہوں نے وزیرخزانہ پر شدید تنقید کی اور کہا کہ تاجروں کوٹیکس چور کہنے والاسب سے بڑا ٹیکس چور ہے اور ٹیکس چوری کے مال سے ہی یہ اربوں پتی بنا ہے ٹیکس بچانے کیلئے 40 ،40 لاکھ ڈالر اپنے بیٹے کے اکاؤنٹ میں منتقل کر دیتا ہے اور ا سے پوچھنے والا کوئی نہیں انہوں نے وزیر اعظم میاں محمد نواز شریف کو یاد دلایا کہ انہیں اقتدار میں لانے کیلئے ملک بھر کے محب وطن تاجروں نے سابق حکمرانوں کی بہت سختیاں جھیلی ہیں تاجروں کو ریلیف دینے کا وعدہ کرنے والی مسلم لیگ کی حکومت نے اقتدار میں آکر آج تاجر برادری کی قربانیوں اور ا نکی اس جد و جہد کوبھلا دیاہے تاجروں کو دیوار سے لگارہی ہے حکومت کے خلاف دما دم مست قلندر کرنے پر مجبورکیا جا رہا ہے انہوں نے کہا کہ تاجروں پرمظالم ڈھانے اور عوام پر نت نئے ٹیکس عائدکرنے میں وزیر اعظم کے چہتے پیش پیش ہیں اگر اسحق ڈار نے عوام پرٹیکسوں کی تیز دحار چھری چلانا بند اور اپنی مفاد پرستانہ روش تبدیل نہ کی او ر اسکے نتیجہ میں جمہوری حکومت کو خدا نخواستہ نقصان پہنچا تو اسکے سب سے زیادہ ذمہ د ار اسحق ڈار ہی ہونگے انہوں نے اعلان کیا کہ جب تک حکومت تاجروں کے جائز مطالبات منظور نہیں کرتی احتجاج کا سلسلہ جاری رہیگا اور ا بکرا عید کے بعد اس میں شدت آئیگی اور اس سے پیدا ہونے والے تمام نتائج کے ذمہ دار وزار ت خزانہ ہونگے نہوں نے کہا ہے کہ محب وطن تاجر مسائل کے حل کیلئے میدان میں آگئے اب ملک میں جس کی لاٹھی اسکی بھینس کا قانون نہیں چلنے دینگے حکومت کو زمینی حقائق کے پیش نظر ملک میں بزنس فرینڈلی ماحول مہیاکرنا اور ملکی تجارت کو بڑھانے کیلئے ہنگامی بنیادوں پر عملی اقدامات کرناور ایسے ذمہ داروں کی حو صلہ شکنی کر نا ہوگی ۔</TEXT>
