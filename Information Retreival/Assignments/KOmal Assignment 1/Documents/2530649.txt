<DOCNO>2530649</DOCNO>
<HL>یوم مئی…کمر توڑ مہنگائی کے باعث مزدور مزدوری کرتے رہے … بیشترنجی ادارے معمول کے مطابق کھلے رہے</HL>
<AUTHOR>اردو پوائنٹ</AUTHOR>
<DATELINE> Pakistan 2009-05-01 13:59:04+06</DATELINE>
<TEXT>اسلام آباد(اُردو پوائنٹ اخبار تازہ ترین۔یکم مئی ۔2009ء) پاکستان سمیت دنیا بھر میں گزشتہ روز محنت کشوں کا عالمی دن منایا گیا اس حوالے سے مختلف تقریبات بھی منعقد کی گئی اور مزدورں کے حقوق کے تحفظ اور فلاح و بہبود کیلئے کوششیں جاری رکھنے کے اعلانات بھی کیے گئے ۔ تاہم بیشتر محنت کش یوم مئی کے دن بھی کام کرنے پر مجبور تھے، ملک کے بیشتر نجی ادارے معمول کے مطابق کھلے ہوئے تھے اور تمام محنت کش اپنے اپنے فرائض سر انجام دے رہے تھے۔ یوم مئی پر عام تعطیل کے اعلان کے باوجود بعض سرکاری ادارے بھی کھلے ہوئے تھے اور ان کے ورکرز کام کرنے پر مجبور تھے۔دیاڑی دار مزدور بھی غربت ، مہنگائی اور اپنے حقوق سے لاعلمی کی وجہ سے اپنے کا دھندے میں مصروف تھے۔یہ دن یوم مئی کے نام سے ان محنت کشوں اور رہنماؤں کی یاد میں منایا جاتا ہے جو امریکا کے شہر شکاگو میں ریاستی دہشت گردی سے شہید ہوئے ۔ () مزدور تحریک بنیادی طور پر 1860ء سے شروع ہو چکی تھی جو مختلف جوروستم کے مراحل طے کرتے ہوئے 1886ء کو اسٹارک ہارویسٹر کے 80ہزار مزدوروں نے اپنے مطالبات حکومت تک پہنچانے کے لئے احتجاج شروع کیا۔ فیکٹریوں میں دوران کام مزدور محنت طلب کام کی زیادتی کی وجہ سے ہلاک ہوجاتے تھے اور مزدوروں کا یہ بھی مطالبہ تھا کہ تنخواہ میں اضافہ کیا جائے۔ ان مطالبات کے سلسلے میں دوسرے روز یکم مئی 1886ء کو بھی شکاگو کے سارے کارخانوں میں مکمل ہڑتال رہی۔ 3مئی کو ہڑتالی مزدوروں نے بہت بڑا جلسہ کیا جس میں سرمایہ دار نے اپنا رنگ دکھایا، اس جلسے میں پولیس نے بلاوجہ فائرگ کی جس میں 5 مزدور ہلاک ہو گئے۔ان مزدوروں کی المناک موت پر 4 مئی کو شکاگو شہر کے مارکیٹ چوک ایک اور بڑا جلسہ اور مزدور ریلی ہوئی۔ مزدور لیڈروں نے اس جلسے میں 3 مئی کو ہلاک ہونے والے مزدوروں کے ضمن میں احتجاجی تقاریر کیں۔ اسی اثناء میں ایک پولیس آفیسر کیپٹن بون اسلحہ سے لیس 180 سپاہیوں سمیت جلسہ گاہ میں داخل ہوا اور جلسہ ختم کرنے کا حکم دیا۔ اس وقت جلسے کے آخری مقرر سیموئیول فلیڈن تقریر کر رہے تھے اور انکی تقریر کے دوران ہی جلسہ گاہ کے قریب ایک بم دھماکہ ہوا جس سے چند پولیس اہلکار ہلاک ہو گئے۔ کیپٹن بون نے طیش میں آکر مزدوروں پر گولیاں چلانے کا حکم دیا۔ دہشتگردانہ انداز کی فائرنگ سے مزدوروں کا خون سینوں سے نکل کر زمین پر بہنے لگا۔ایک مزدور نے اپنی قمیض خون میں ڈبو کر اس کا جھنڈا بنا دیا (اسی وقت سے مزدوروں کے جھنڈے کا رنگ سرخ ہے)۔ ہر طرف خون ہی خون اور تڑپتی ہوئی لاشیں تھیں لیکن مزدوروں کے عزائم پختہ تھے خون سے تر جھنڈا لہرا رہا تھا۔اس سانحہ میں 11 مزدور ہلاک ہوئے جن میں دو عورتیں اور ایک بچہ بھی شامل تھا۔ پولیس نے آٹھ مزدور لیڈروں کو گرفتار کر لیا۔ عدالتی کاروائی شروع ہوئی تو بیشمار عدالتی بد دیانتیاں سامنے آئیں۔ اس عدالت نے چار مزدور لیڈروں ، 1ڈی فیشر، 2 اینجل، 3اسپائر اور 4پرسٹر کو دہشتگرد قرار دے کر چار کو پھانسی اور تین کو عمر قید کی سزا سنائی۔ان چاروں مزدوروں نے موت کو گلے لگایا۔اسپائر نے کہا کہ غریب انسانوں کی آواز بلند ہونے دو ورنہ ان کی تلواریں بلند ہوں گی۔ اینجل کے الفاظ بھی امر ہوگئے کہ تم ہمیں مار سکتے ہو مگر ہماری تحریک ختم نہیں کرسکتے۔ فیشر نے موت کی سزا تسلیم کرتے ہوئے کہا کہ ہم خوش ہیں کہ ایک اچھے مقصد کے لیے جان دے رہے ہیں۔ پریسٹر نے مرنے سے پہلے کہا کہ تم اس آواز کو بند کر سکتے ہو لیکن وقت بتائے گا کہ ہماری خاموشی ہماری آواز سے زیادہ طاقتور ہو گی۔یوں آج بھی ان مزدروں کی قربانی کی یاد میں یو م مئی کا دن منایا جاتا ہے۔ بڑے بڑے جلسے جلوس ہوتے ہیں کانفرنسیں ہوتی ہیں لیکن بے چارا مزدرو آج بھی انہی مسائل کا شکار جن سے وہ آج سے صدیوں پہلے دوچار تھا۔</TEXT>
