<DOCNO>905168</DOCNO>
<HL>تنگ آجائے گی دنیا خود اپنے چلن سے!..... کارزار / انور غازی</HL>
<AUTHOR>روزنامہ جنگ</AUTHOR>
<DATELINE> Pakistan 2008-11-11 05:11:00+05</DATELINE>
<TEXT>”عراق اور افغانستان میں تعینات امریکی فوجی خواتین بڑی تعداد میں جنسی تشدد کا شکار ہونے لگیں ہیں۔ ان خوتین کا اصل مسئلہ شدید جنسی دباؤ ہے۔ افغان و عراق جنگ سے واپس لوٹنے والی کم از کم 15 فیصد امریکی خواتین فوجی شدید ڈپریشن، اضطراب اور پوسٹ ٹراماٹک سمیت دیگر سنگین ذہنی و جنسی بیماریوں اور جسمانی و اعصابی معزوریوں کا شکار ہوجاتی ہیں۔“ یہ الفاظ ”نیشنل سینٹر برائے پوسٹ ٹراما اسٹریس ڈس آرڈر“ (National Centre for Posttraumatic Stress Disorder) کی ماہر ڈاکٹر ”ریچل کیمر لنگ“ (Rachel Kimerling) کے ہیں جو انہوں نے ایک ہفتہ قبل یعنی 31 /اکتوبر 2008ء کو کہے۔ قارئین! پس منظر کے طور پر یاد رہے ”نیشنل سینٹر برائے پوسٹ ٹراما اسٹریس ڈس آرڈر“ ایک ایسا ادارہ ہے جس میں ذہنی، جنسی، نفسیاتی، اعصابی دباؤ کا شکار اور دیگر مختلف بیماریوں والے مرد و خواتین کا تسلی بخش علاج کیا جا تا ہے۔ یہ ادارہ امریکا کی ریاست ”کیلی فورنیا“ میں واقع ہے۔ اس میں کام کرنے والے اپنے فن اور پیشے کے ماہر سمجھے جاتے ہیں۔ ”ڈاکٹر ریچل کیمر لنگ“ کا شمار بھی ان ماہر ڈاکٹرز میں ہوتا ہے۔ ایک انٹرویو میں انہوں نے بتایا کہ عراق او رافغانستان سے واپس آنے والے ان متاثرین میں غالب اکثریت خواتین کی ہے لیکن مرد بھی اس مسئلے سے مستثنیٰ نہیں ہیں۔ تقریباً تین فیصد مرد فوجی نوجوانوں نے بھی شکایت کی ہے کہ ان کے سینئر فوجی ساتھیوں نے انہیں جنسی تشدد کا نشانہ بنایا ہے۔ یہ نوجوان بھی شدید دباؤ کا شکا رہونے کے باعث علاج پر مجبور ہیں۔ ڈاکٹر کیمرلنگ نے یہ بھی کہا ابھی تک عراق اور افغانستان میں خدمات انجام دے کر واپس آنے والے 40 فیصد سابق مرد اور خواتین فوجیوں نے اس ادارے سے علاج کے لیے رابطہ کیا ہے۔ ان میں سے کئی کا علاج کیا جا چکا ہے اور بیشتر کا علاج جاری ہے۔ “ اس ادارے کے ”شدید ذہنی دباؤ “پر تحقیق کرنے میں مصروف ماہرین کے پینل نے مشترکہ طور پر کہا ہے عراق وافغانستان میں خدمات انجام دے کر وطن واپس آنے والی امریکی فوجی خواتین اپنے ساتھی فوجیوں کی جانب سے بد ترین جنسی تشدد کا نشانہ بنی ہیں، جس کی وجہ سے وہ سنگین ذہنی اور اعصابی دباؤ کا شکار ہیں۔ ماہرین کے پینل کا کہنا ہے عراق اور افغانستان سے واپس آنے والی فوجی خواتین فوری طور پر اپنے علاج پر توجہ دیں، رونہ وہ گمنام اور عبرت ناک کے طریقے سے مرتی رہیں گی۔امریکی و یورپی خواتین پر جنسی حملے صرف عراق و فغانستان میں تعینات فوجی مرد ہی نہیں کر رہے بلکہ مغربی معاشرے میں ہر جگہ خواتین اور بچیاں مردوں کی ہوس اور درندگی کا نشانہ بنتی رہتی ہیں۔ مغربی معاشرے میں بظاہر ”عورت کی آزادی “کے خوشنما نعرہ ہیں لیکن درحقیقت وہ فطرت کے قانون کی خلاف ورزی کی وجہ سے بدترین ظلم وستم، جنسی تشدداور استحصال کا شکار ہیں۔ مغرب نے خواتین کے حقوق کے نام پر انہیں کولہو کا بیل بنارکھا ہے۔ صنف نازک کو ہر میدان میں گھسیٹ رکھا ہے۔ ان دوشیزاؤں کے اصل حقوق اس طرح پامال اور غصب کرلیے گئے ہیں کہ ان کی المناک داستانیں سن اور پڑھ کر رونگٹے کھڑے ہوجاتے ہیں۔ آپ ذرا ان ”ترقی یافتہ“ ممالک میں عورتوں اور معصوم بچیوں پر ہونے والے قیامت خیز مظالم کی اک ہلکی سی جھلک تو ملاحظہ فرمائیے۔ ایک تحقیقی رپورٹ کے مطابق صرف امریکا میں عورتوں پر تشدد کے تقریباً 7 لاکھ واقعات ہوئے ہیں جبکہ گینگ ریپ اور اغوا کے کیس اس کے سوا ہیں۔ حالیہ برسوں کے دوران ہر 100 میں سے 33 ریڈ انڈین خواتین کو جنسی زیادتی کا نشانہ بنایا جاتا ہے جن میں کم عمر بچیاں بھی شامل ہوتی ہیں۔ ہر ڈھائی منٹ میں کہیں نہ کہیں کوئی جنسی زیادتی کا شکار ہوتا ہے۔ ہر 6 میں سے ایک امریکی عورت جنسی زیادتی کا شکار ہوتی ہے۔ مغربی معاشرے میں ہر دوسرے منٹ ایک عورت کے ساتھ جنسی زیادتی ہوتی ہے۔ اس بات کا قوی امکان ہے کہ امریکا ویورپ میں جنسی تشدد کا شکار ہونے والی خواتین کی اصل تعداد اس سے کہیں زیادہ ہو۔ زنا بالجبر کے واقعات میں امریکا جیسے ملک میں صرف 33 فیصد نے پولیس میں رپورٹ درج کرائی کیونکہ زنا بالجبر وہ واحد جرم ہے جس میں متاثرہ فرد کو بڑی مشکل سے اپنی بے گناہی ثابت کرنا پڑتی ہے۔ یہی وجہ ہے کہ امریکی قوانین اور عدالتی نظام کی طرف سے جنسی جرائم کے مرتکب افراد کو عملاً تحفظ فراہم کرنے کے رجحان کے باعث بہت سی خواتین ایسے مظالم اور جرائم کی رپورٹ درج کروانے سے گریز کرتی ہیں۔ مزید یہ کہ امریکی معاشرے میں جنسی زیادتی کا شکار ہونے والی خواتین کی حوصلہ شکنی اور ان جرائم کا ارتکاب کرنے والوں کی حوصلہ افزائی کی جاتی ہے۔ اس وجہ سے اسکولوں میں آٹھ آٹھ، دس دس سال کی معصوم بچیاں حاملہ ہورہی ہیں۔ ایک رپورٹ کے مطابق امریکا میں ہر سال 10 لاکھ کمسن بچیاں ناجائز بچے پید اکرتی ہوں اور تقریباً اتنی ہی اسقاطِ حمل کرواتی ہوں۔جو عمر ان کے کھیل کود کی ہوتی ہے اس میں وہ مغرب کے ہوس پرست مردوں کے لیے کھلونا بن جاتی ہیں۔ اسی سال 2008ء میں فرانس میں 70 سالہ بدبخت شخص، کم سن معصوم بچیوں کو جنسی تشدد کا نشانہ بناتا اور بعد میں اسے قتل کردیتا تھا۔ اسی ماہ کی خبر ہے جنوبی کوریا میں ایک امریکی فوجی نے ساٹھ سالہ خاتون پر جنسی تشدد کیا ہے۔ پوری دنیا میں ”خواتین کے حقوق کے علمبردار “ہونے کا دعویٰ کرنے والے امیر ترین ممالک میں یہ صورتِ حال انتہائی شرمناک، افسوس ناک اور انسانیت کے لیے کلنک کا ٹیکہ ہے۔ مغرب کی بے راہ ر وی، عورت کے استحصال اور اس پر جنسی تشدد کا نتیجہ یہ نکلا کہ آج مغربی معاشرے میں خاندانی نظام کا تیا پانچہ ہوچکا ہے۔ گورے بچے کو اس کا حسب نسب معلوم نہیں۔ ماں کو یہ بھی یاد نہیں رہتا کہ اس کا یہ بچہ کس مرد سے ہے؟ (جاری ہے)</TEXT>
