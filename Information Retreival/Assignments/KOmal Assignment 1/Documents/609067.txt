<DOCNO>609067</DOCNO>
<HL>بھارت؛ عورتوں کے ساتھ ناانصافی،جنسی زیادتی میں خوفناک اضافہ،ہراساں کئے جانے پر اتھلیٹ لڑکی نے خودکشی کر لی</HL>
<AUTHOR>روزنامہ پاکستان</AUTHOR>
<DATELINE> Pakistan 2015-05-07 18:10:04+05</DATELINE>
<TEXT>کیرالہ (مانٰیٹرنگ ڈیسک )بھارت میں عورتوں کے ساتھ ناانصافی اور زیادتی کرنے کا ایک اور واقعہ سامنے آگیا ، بھارتی شہر کیرالہ میں سینئرز کی جانب سے ہراساں کئے جانے پر 4 اتھلیٹس نے تنگ آکر خودکشی کی کوشش کی جس کے نتیجے میں ایک لڑکی جان کی بازی ہار گئی ۔ حکام کا کہنا ہے کہ واقعہ کیرالہ میں پیش آیا جہاں سینئرز کی جانب سے ہراساں کئے جانے پر 4 اتھلیٹس نے تنگ آکر خودکشی کی کوشش کی۔ خودکشی کی کوشش کرنے والی چاروں اتھلیٹس میں سے 15 سالہ لڑکی جان کی بازی ہار گئی ہے ، سوئمنگ کی چاروں اتھلیٹس نے موت کو گلے لگانے کے لئے زہریلے پھل ”اوتھلانگا “کا استعمال کیا۔ لڑکیوں کے رشتہ داروں کا کہنا ہے کہ لڑکیوں کو ذہنی اور جسمانی طور پر ہراساں کیا جاتا رہا ہے جبکہ ہاسٹل جہاں لڑکیاں ٹریننگ کرتی تھیں انتظامیہ کا کہنا ہے کہ لڑکیوں پر کسی قسم کا تشدد نہیں کیا گیا۔ لڑکیوں کے بے ہوش ہونے پر ہسپتال منتقل کر دیا گیا تھا۔ ہلاک ہونے والی لڑکی کے رشتہ داروں نے بھارتی حکومت سے مجرموں کو سخت سزا دینے کی اپیل کر دی ہے۔</TEXT>
