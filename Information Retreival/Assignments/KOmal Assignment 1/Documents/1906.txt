پی ٹی آئی رہنما ہنگورو کا ساتھیوں کے ساتھ حیدر آباد میں تھانے پر دھاوا
حیدرآباد: پاکستان تحریکِ انصاف کے رہنما علی ہنگورو نے ساتھیوں کے ساتھ حیدر آباد میں تھانے پر دھاوا بول دیا، پولیس کو ٹھیک کرنے کی دھمکیاں دے دیں۔ تفصیلات کے مطابق پی ٹی آئی رہنماؤں کی سرکاری اہل کاروں کو دھونس دھمکیوں کا سلسلہ جاری ہے، حیدر آباد میں ہنگورو نے اپنے ساتھیوں سمیت تھانے کے عملے کو دھمکایا۔ پارٹی قیادت نے علی ہنگورو کو شو کاز نوٹس جاری کر دیا تحریکِ انصاف کے رہنما نے کار حادثے میں ملوث ملزم کو چھڑانے کی کوشش کرتے ہوئے پولیس کو دھمکیاں دیں، تھانے میں ہنگامہ مچانے پر پارٹی قیادت نے بھی ایکشن لے لیا۔ علی ہنگورو نے حیدر آباد میں تھانے کے اندر سگریٹ نوشی بھی کی، پولیس اہل کاروں نے انھیں روکا تو ان کے ساتھ بد تمیزی کرتے ہوئے کہا ’سگریٹ پی رہا ہوں چرس نہیں۔‘ تھانے میں علی ہنگورو کی ہنگامہ آرائی پر پی ٹی آئی قیادت نے فوری ایکشن لے لیا، رہنما کو شو کاز نوٹس بھی جاری کر دیا گیا۔ یہ بھی پڑھیں: شہری پر تشدد ، تحریک انصاف نے ڈاکٹرعمران علی شاہ کی پارٹی رکنیت معطل کردی واضح رہے کہ حیدر آباد میں کار حادثے کا مذکورہ واقعہ دو دن قبل رات کے وقت پیش آیا تھا، ایک شخص نے تیز رفتاری سے کار ڈرائیو کرتے ہوئے بجلی کے پول سے ٹکرا دی تھی۔ مکی شاہ اسٹیشن کے تھانے کے اہل کاروں نے حادثے میں ملوث شخص کو گرفتار کر لیا تھا جس پر پی ٹی آئی حیدر آباد کے رہنما علی ہنگورو نے تھانے جا کر بد تمیزی کی جس کی ویڈیو وائرل ہو گئی۔ comments
