<DOCNO>2081556</DOCNO>
<HL>مسلم لیگ (ن) لیبر ونگ کی تقریب میں مزدور تنظیموں کے گروپ جھگڑ پڑے</HL>
<AUTHOR>نوائے وقت</AUTHOR>
<DATELINE> Pakistan 2014-05-01 05:33:41+05</DATELINE>
<TEXT>لاہور (خصوصی رپورٹر) مسلم لیگ ن لیبر ونگ پنجاب کی تقریب میں پی ایچ اے کی مزدور تنظیموں کے متحارب گروپ آپس میں جھگڑ پڑے دست و گریباں ہو گئے۔ مسلم لیگ ن لیبر ونگ کے پرانے کارکن اور پی ایچ اے کے مزدور لیڈر ملک نوید اور ان کے حامیوں نے دوسرے مزدور لیڈر حافظ ابرار کو (ق) لیگ سے آنے والا لوٹا قرار دے دیا جس پر ان کی آپس میں تو تکار شروع ہو گئی جو بڑھ کر ہاتھا پائی تک جا پہنچی۔ تاہم مسلم لیگ ن لیبر ونگ لاہور کے صدر شہزاد انور نے بیچ بچاؤ کروا دیا اور کوئی بڑا ناخوشگوار واقعہ رونما ہونے سے بچ گیا۔ قبل ازیں مزدوروں کے عالمی دن کے حوالے سے تقریب سے خطاب کرتے ہوئے مسلم لیگ (ن) پنجاب کے جنرل سیکرٹری اور صوبائی وزیر محنت و انسانی وسائل راجہ اشفاق سرور نے کہا ہے کہ عالمی یوم مزدور حقوق کے تحفظ، استحصال کے خاتمے اور عزت و وقار کی بحالی کے لئے دنیا بھر کے محنت کشوں کی لازوال قربانیوں کو خراج تحسین پیش کرنے اور تجدید عہد کا دن ہے۔ حکومت پنجاب مزدور طبقے کی خوشحالی اور انہیں تعلیم، صحت اور بہتر روز گار کی فراہمی کے لئے انقلابی اقدامات کر رہی ہے۔ صوبائی وزیر زکوۃ و عشر ملک ندیم کامران، رکن قومی اسمبلی پرویز ملک، خواجہ عمران نذیر، رانا محمد ارشد اور دیگر بھی موجود تھے اور انہوں نے بھی خطاب کیا۔ کنونشن سے خطاب کرتے ہوئے راجہ اشفاق سرور نے کہا کہ صوبہ پنجاب کی پہلی مزدور دوست لیبر پالیسی کو حتمی شکل دے دی گئی ہے۔ وزیراعلی پنجاب کی ملک واپسی کے بعد کابینہ کی منظوری سے اس لیبر پالیسی کا اعلان بہت جلد کر دیا جائے گا۔ ملک ندیم کامران نے کہا کہ محنت کش ملک کی معیشت کے لئے ریڑھ کی ہڈی کی حیثیت رکھتے ہیں اور ان کے لئے سہولیات کی فراہمی حکومت پنجاب کی اولین ترجیح ہے۔ کنونشن کے اختتام پر شرکاء میں اعزازی شیلڈز بھی تقسیم کی گئیں۔</TEXT>
