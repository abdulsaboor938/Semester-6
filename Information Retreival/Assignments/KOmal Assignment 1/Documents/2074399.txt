<DOCNO>2074399</DOCNO>
<HL>مر کیوں نہیں جاتے!!</HL>
<AUTHOR>نوائے وقت</AUTHOR>
<DATELINE> Pakistan 2014-06-04 05:54:14+05</DATELINE>
<TEXT>صد شکر کہ ہم بچیوں کو پیدا ہوتے ہی زمین میں دفن کرنے والوں میں سے نہیں !! ہم اپنی بیٹیوں کو پالتے ہیں ‘ پوستے ہیں‘ دودھوں نہاﺅ پوتوں پھلوں کی جھوٹی لُوریاں سناتے ہیں‘ بڑوں کی عزت کی پاسداری کا درس دیتے ہیں اور پھر اس کے عوض ان کی زندگیوں کو انکے اختیار سے نکال لیتے ہیں انکی سوچ سے لے کر عمل تک کو اپنی انانیت اور دین کے نام پر اپنی خود ساختہ حیاءکے بھینٹ چڑھا دیتے ہیں۔ ذات پات‘ قبیل داریوں اور فرقہ پرستیوں میں ہم دین کی خود پسند تشریح کرتے اور اپنی مرضی کی اوڑھنی مذہب کے سر اوڑھا کر کہیں کہیں تو ہم بیٹیوں کو قرآن سے بیاہ دیتے ہیں۔ بد رنگے بے چہرہ سماج میں ہم اپنے تئیں عالم بن بیٹھتے ہیں خود سوچئے جہاں پر کوئی عالم نہیں عالم دین بھی ہو وہاں عملداری کون کرے؟؟ بگڑی شکل والے معاشرے کو دیکھ کر بالکل اچھنبا نہیں ہوتا کہ ہائی کورٹ‘ یعنی انصاف کی دہلیز پر ایک ایسی عورت کو اینٹیں مار مار کر قتل کر دیا جائے۔ فرزانہ پروین نے پسند کی شادی کی تھی! بیسیوں تماش بینوں کی موجودگی میں اینٹیں مارنے والے کوئی غیر نہ تھے اسکے اپنے ویر تھے۔ اس کا اپنا باپ جس کے ویہڑے سے اس نے دانا دنکا چُگا ہی تھاچرایا نہیں تھا‘ حق دعوﺅں سے وہ دور جا چکی تھی لیکن اس کا ثمر اسے اپنی جان اور اپنے جسم میں پلنے والی ننھی سی جان گنوانے کی صورت میں ملا۔ دنیا بھر میں رواداری اور انصاف مہیا کرنیوالی سوچ ہمارے ہاں آئے دن ہونیوالے غیر انسانی واقعات اور رویوں پر ششدر ہے‘ اور ہم ہیں کہ ہمیں اس پر قطعی کوئی شرم نہیں آتی کہ ہمارے ہاں ہونیوالے انسانیت سوز‘ انتہائی بہیمانہ اقدام پر پہلا احتجاج دیار غیر سے ہوا۔ اقوام متحدہ کے پلیٹ فارم سے انسانی حقوق کی پائمالی اور ایک نہتی عورت کے ساتھ وحشیانہ سلوک پر احتجاجی بازگشت سنائی دی تو ہمارے وزیراعظم اور خادم اعلیٰ کو بھی خیال آیا گویا یہ بھی ان ہی کے کرنے کا کام ہے! جس ملک میں جھوٹی غیرت کے نام پر ہر سال عورتوں کی قربانیوں کی تعداد بڑھتی ہی جائے تو پھر اس صورت دشمن سماج کے با اختیار بے حس اداروں کوآخر کیا گھول کر پلایا جائیگا کہ انکی رگوں میں دوڑتا ہوا انسان دشمن سیل رواں دماغ کی کمین گاہوں کو شانت کرے اور ہمارے ہاں بھی انسانی معاشرے کی داغ بیل ڈال سکے۔ کیا دعا دیجئے ان معاشروں کو جہاں ہمسائے میں اونچی آواز سنتے ہی پولیس کو کال کر دی جاتی ہے کہ کہیں انکے ہمسائے میں معمولی عناد پر فساد تو برپا نہیں ہونیوالا‘ اور کمال ہے ایک جھپکنے میں پولیس مدد کی کمک لیکر دروازے پر پہنچ جاتی ہے اور ہمارے ہاں انصاف کے دروازے پر ”تماشائی محافظوں“ کی موجودگی میں پتھروں کی بارش کر کے مظلوم قتل کر دئیے جاتے ہیں! نوحہ پڑھیئے کہ یہ قتل کسی ویران‘ چنگل میں نہیں ہوا۔ لاہور شہر کی سب سے مصروف شاہراہ پر شان سے استادہ انصاف گاہ کے پاس ہوا۔ خود سوچ لیجئے جہاں ظالم اور ظلم سے لڑنے والے دونوں ہی بے حسی کے جل میں تیرتے ہوں وہاں لہو کو بہنے سے کون روک سکتا ہے؟؟مذہب کے نام پر غیرت کے میلے لگانے والے جرگوں اور پنچائتیوں میں بھی ہے کوئی از خود نوٹس لینے والا یا پھر انصاف کے خرگوش پر ہی بازی لگائیں! اور نسل درنسل عدالتوں کے چکر لگانے حصول انصاف کی راہ کے خاتمین بن جائیں “ کیونکہ خادم اعلیٰ اور وزیراعظم جیسی طاقتور آواز ہنوز کوئی باعمل کارروائی کروانے میں کامیاب نظر نہیں آتی۔ یقیناً کچھ انہی لمحوں میں جب لاہور کی مال روڈکے سرہانے فرزانہ پروین اپنے ہونیوالے بچے کے ساتھ آخری سانسیں لے رہی تھی خود کو دین کا عملبردار گرداننے والے خیبر پختون خواہ کے شہر ایبٹ آباد میں سات درندے ایک پندرہ سالہ بچی کی عزت سے کھلواڑ کر رہے تھے۔ اور پسند کی شادی کرنیوالا ایک جوڑا عزت کے نام پر خود پر حملہ آوروں سے اپنی جان بچاتا جج کے کمرے میں پناہ لے رہا تھا۔ سزا وار جزا کے اس خود غرض نظام میں وقت کی اڑتی دھول فرزانہ کی فائلوں پر بھی اسی طرح جم جائیگی۔ جس طرح پانچ سالہ ننھی پری کی عصمت دری کی فائل پر جمی ہے! ہمارے ہاں انویسٹی گیشن کے چکر میں ٹیموں پر ٹیمیں بنتی چلی جاتی ہیں اور بڑے بڑے قومی مسئلوں کو حل کرنیوالے ”چھوٹے چھوٹے“ مسئلوں کو پانی کا بلیلہ بناتے چلے جاتے ہیں ورنہ لوگوں کو ”شہربانو“ جیسی بہادر لڑکی کیسے بھول گئی جس پر حصول انصاف کے جرم میں پولیس سٹیشن کے احاطے میں کتے چھڑوا دئیے گئے۔</TEXT>
