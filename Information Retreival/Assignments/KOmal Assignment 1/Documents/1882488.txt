<DOCNO>1882488</DOCNO>
<HL>سانحہ کوئٹہ میں ملوث دہشت گردوں کو کیفر کردار تک پہنچائیں گے چوہدری نثار</HL>
<AUTHOR>نوائے وقت</AUTHOR>
<DATELINE> Pakistan 2016-08-17 02:10:40+05</DATELINE>
<TEXT>اسلام آباد (خبر نگار + نیوز ایجنسیاں) وفاقی وزیر داخلہ چوہدری نثار علی خان نے قومی اسمبلی میں بتایا ہے کہ سانحہ کوئٹہ میں ملوث دہشت گردوں کو کیفر کردار تک پہنچائیں گے۔ بلیک لسٹ امریکی شہری کو ویزا دینے والے سفارتخانے کے اہلکاروں کیخلاف کارروائی ہونی چاہیئے تاہم مشترکہ تحقیقاتی کمیٹی کی رپورٹ کے مطابق امریکی شہری صرف بلیک لسٹ تھا اس کا جاسوسی سے کوئی تعلق نہیں۔ انہوں نے کہا امریکی شہری کو صرف24گھنٹوں میں ویزا دیا گیا اور اس نے جو فارم بھرا تھا اس میں وہ تمام خانے خالی چھوڑ دیئے تھے اس کا وزارت داخلہ نے سخت نوٹس لیا ہے اور وزارت خارجہ سے بھی یہ امید ہے وہ سخت ایکشن لیں گے۔ اس کیس کو گہری نظروں سے دیکھا جا رہا ہے اور اس کو منطقی انجام تک پہنچائیں گے۔ انہوں نے کہا مذکورہ امریکی بیرٹ2011ءمیں فتح جھنگ کے قریب پکڑا گیا تھا اور وہاں پر اس نے پولیس اہلکاروں کیساتھ جھگڑا بھی کیا تھا اور اسکے خلاف ایف آئی آر درج کی گئی تھی۔ وہ تمام ریکارڈ منگوایا ہے ۔ 2011ءمیں اس سے کوئی نقشہ برآمد ہوا ہے اور نہ ہی اسکے خلاف جاسوسی کے الزامات تھے۔ اسکے سسر نے اس کا کیس لڑا اور سپریم کورٹ کے فیصلے کے بعد اسے ڈی پورٹ کیا تھا۔ اس واقعہ کے بعد معاملے پر جے آئی ٹی بنائی تھی، اسکی رپورٹ میں یہ بات سامنے آئی ہے کہ امریکی شہری کے خلاف جاسوسی کے کوئی ثبوت نہیں ملے۔ مذکورہ امریکی بلیک لسٹ میں موجود تھا ۔ انہوں نے کہا سانحہ کوئٹہ کے بارے میں پیش رفت ہوئی ہے اور چند گرفتاریاں بھی کی گئیں ہیں تاہم اس کو ابھی ظاہر کرنا بہتر نہیں ہو گا۔ سانحہ کوئٹہ ہماری انٹیلی جنس اور سکیورٹی فورسز کے لئے ایک چیلنج ہے جس پر تیزی سے کام ہو رہا ہے سانحہ کوئٹہ میں جو بائیو میٹرک ملی ہے اس کی شناخت ہو چکی ہے تاہم وہ ثبوت ایک متاثرہ شخص کی ہے۔ انہوں نے کہا ڈی این اے کے حوالے سے بھی ابھی تک مثبت پیشرفت نہیں ہوئی۔ نیشنل ایکشن پلان کے 20 نکات میں سے9نکات صوبوں کے متعلق8نکات وزارتوں سے متعلق جبکہ2نکات وزارت داخلہ اور2پورے ملک کے تمام اداروں کی ذمہ داری ہے۔ انہوں نے کہا کہ پارلیمنٹ کو تمام مسائل پر تفصیلی بریفنگ دونگا اور اس سلسلے میں وزرائے اعلیٰ کے ساتھ بھی میٹنگ کرونگا اور صوبوں کو آن بورڈ لیا جائے گا جس کے بعد ایوان کو صورتحال سے آگاہ کیا جائیگا۔ انہوں نے کہا نیشنل ایکشن پلان کے حوالے سے کل قائم ہونے والی کمیٹی انتظامی کمیٹی ہے۔ کل میں نے تجویز دی ہر ماہ وزرائے اعلی کو بلایا جائے۔آئی این پی کے مطابق قومی اسمبلی اجلاس میں کورم کی نشاندہی پر حکومت کو ایک بار پھر سبکی کا سامنا کرنا پڑا۔ اجلاس 30 منٹ تک ملتوی رہا۔ کورم کی نشاندہی تحریک انصاف کی رکن مسرت احمد زیب نے کی۔ گنتی پر کورم پورا نہ نکلا۔ ڈپٹی سپیکر کو اجلاس کی کارروائی معطل کرنا پڑی۔ قبل ازیںعمومی شماریات تنظیم نو (ترمیمی) بل 2016ءقومی اسمبلی میں پیش کر دیا گیا۔ منگل کو وفاقی وزیر زاہد حامد نے آفتاب احمد خان شیرپاﺅ کے عمومی شماریات (تنظیم نو) وبل 2016ءکی مخالفت نہیں کی۔ آفتاب احمد خان شیر پاﺅ نے کہا کہ جب تک ہمارے پاس صحیح اعداد و شمار نہیں ہونگے اس وقت تک صوبوں کے درمیان وسائل کی منصفانہ تقسیم نہیں ہو سکے گی۔ وفاقی وزیر زاہد احمد نے کہا شماریات ڈویژن حقائق کے مطابق اعداد و شمار دیتا ہے۔ڈاکٹر نگہت شکیل خان نے تحریک پیش کی طبی مشورہ دیگر خدمات (فیسوں کا معقول بنانا) بل 2016ءپیش کرنے کی اجازت دی جائے۔ اس کی پارلیمانی سیکرٹری ڈاکٹر درشن نے مخالفت نہیں ایوان سے تحریک کی منظوری کے بعد ڈاکٹر نگہت شکیل خان نے بل ایوان میں پیش کیا۔ نفیسہ عنایت اللہ خٹک نے تحریک پیش کی تشدد حراستی موت اور حراستی زنا (انسداد دوسرا) بل 2015ءسینٹ کی منظور کردہ صورت میں زیر غور لایا جائے۔ وفاقی وزیر زاہد حامد نے بل کی مخالفت نہیں کی۔ انہوں نے تجویز دی کہ بل کو کمیٹی کے سپرد کیا جائے۔ نفیسہ عنایت اللہ خٹک نے کہا بل کی منظوری سے جیل میں قیدیوں کو تحفظ ملے گا۔ ڈاکٹر شیریں مزاری نے کہا عزت کے نام پر قتل بل اور زنا بالجبر بلوں کی طرح یہ بل بھی تعطل کا شکار ہو جائیگا ڈپٹی سپیکر نے زاہد حامد کی درخواست پر بل کمیٹی کے سپرد کر دیا۔ وزیر مملکت برائے مذہبی امور پیرامین الحسنات نے کہا قرآن پاک کی اشاعت کے حوالے سے حکومت جامع بل لا رہی ہے، اس پر صوبوں کو بھی اعتماد میں لیا جا رہا ہے جبکہ قرآن حکیم کے مقدس اوراق کی ری سائیکلنگ کیلئے یونٹ بھی لگایا جا رہا ہے جبکہ حکومتی رکن میجر (ر) طاہر اقبال کا اس حوالے سے بل وزیر مملکت کی درخواست پر موخر کر دیا گیا۔ وزیر مملکت برائے کیڈ ڈاکٹر طارق فضل چودھری نے کہا کہ معذور افراد کی ملازمت بحالی طرز کے تین بلز کو قائمہ کمیٹی نے یکجا کر کے منظور کیا ہے۔ یہ مسودہ وزیراعظم کوارسال کیا ہے، اس پر حکومتی رکن طاہرہ اورنگزیب کا ایسا ہی بل موخر کر دیا گیا۔ طاہرہ اورنگزیب نے تحریک پیش کی معذور افراد ملازمت بحالی (ترمیمی) بل 2015ءزیر غور لایا جائے۔ قائمہ کمیٹی برائے کابینہ سیکرٹریٹ کے چیئرمین رانا محمد حیات خان نے ایوان میں پیش کی۔ وزارت صحت و قومی خدمات کی طرف سے قومی اسمبلی کو بتایا گیا کہ حکومت تمباکو نوشی روکنے کے حوالے سے متعدد اقدامات اٹھا رہی ہے۔ صوبوں میں بھی تمباکو کنٹرول سیل قائم کئے جائیں گے اجلاس میں شائستہ پرویز ملک کے توجہ مبذول نوٹس کا جواب دیتے ہوئے قومی صحت و خدمات کی وزارت کے پارلیمانی سیکرٹری ڈاکٹر ورشن نے کہا کہ تمباکو نوشی کے خاتمے کیلئے آگاہی مہم کیلئے فنڈز درکار ہیں حکومت کئی اقدامات اٹھا رہی ہے۔ پارلیمنٹ ہاﺅس میں تمباکو نوشی کا خاتمہ سپیکر قومی اسمبلی ہی کرا سکتے ہیں۔ ارکان اسمبلی کے سوالوں کے جواب میں ڈاکٹر ورشن نے کہا کہ عوامی مقامات پر سگریٹ نوشی پر پابندی عائد ہے۔ ہم نے اسلام آباد کو تمباکو نوشی سے پاک شہر ڈیکلیئر کیا ہے۔ پبلک مقامات پر سگریٹ نوشی پر جرمانہ کی حد بڑھا کر ایک لاکھ روپے کی گئی ہے۔18 سال سے کم عمر بچوں کو سگریٹ کی فروخت کرنے پر پابندی ہے قائمہ کمیٹی برائے تجارت اور کابینہ سیکرٹریٹ کی الگ الگ رپورٹس قومی اسمبلی میں پیش کر دی گئیں۔ آئی این پی کے مطابق توجہ دلاﺅ نوٹس کے جواب میںوزیر برائے پارلیمانی امور شیخ آفتاب احمد نے کہا ہے پی آئی اے کی تباہی اور بربادی میں بڑے پردہ نشینوں کے نام آتے ہیں ،اس لئے پردہ ہی رہنے دیں تو مناسب ہوگا‘ ماضی میں پی آئی اے کو بڑی بے دردی سے لوٹا اور تباہ کیا گیا‘ 1999 میں ہماری حکومت کا تختہ الٹا گیا تو پی آئی اے اربوں روپے منافع میں تھی۔ 2013 میں دوبارہ اقتدار ملا تو پی آئی اے 58 ارب روپے کے خسارے میں تھی‘ جوں جوں مالیاتی خسارے پر قابو پاتے جائیں گے تو بند کی گئی بین الاقوامی پروازیں بحال کرتے جائیں گے۔ اس وقت پی آئی اے کے فضائی بیڑے میں 38 جہاز شامل ہیں۔ قومی اسمبلی</TEXT>
