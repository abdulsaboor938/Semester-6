<DOCNO>2561287</DOCNO>
<HL>حکومت نے کنٹریکٹ ملازمین کو مستقل کر دیا ہے، اب کسی کو بلاوجہ ملازمت سے نہیں نکالا جا سکتا، صدر، وزیراعظم،مزدوروں کو معطلی کیخلاف قانونی چارہ جوئی کا حق مل گیا، مزدور تنظیمیں بحال کر دی گئی ہیں،ورکرز کو قومی پیداواری عمل میں شامل کیا گیا ہے،بینظیر ایمپلائز سٹاک آپشن کے تحت مزدوروں کو سرکاری اداروں میں 12 فیصد سٹاک حصص کی پیشکش سے پانچ لاکھ خاندان مستفید ہوں گے،مزدوروں کو تنہانہیں چھوڑیں گے، یوم مئی کے موقع پر آصف علی زرداری اور سید یوسف رضا گیلانی کے الگ الگ پیغامات</HL>
<AUTHOR>اردو پوائنٹ</AUTHOR>
<DATELINE> Pakistan 2010-04-30 18:32:46+05</DATELINE>
<TEXT>اسلام آباد (اُردو پوائنٹ اخبار تازہ ترین۔30اپریل۔2010ء) صدر آصف علی زرداری اور وزیراعظم سید یوسف رضا گیلانی نے عالمی یوم مزدور کے موقع پر اپنے الگ الگ پیغامات میں کہا ہے کہ مزدوروں کو تنہا نہیں چھوڑیں گے، حکومت نے ان کی فلاح و بہبود کیلئے کئی اقدامات کئے ہیں، برطرف ملازمین کی بحالی کے بعد حکومت نے کنٹریکٹ ملازمین کو مستقل کر دیا ہے اب کسی ورکر کو بلاوجہ ملازمت سے نہیں نکالا جا سکتا جیسا کہ ماضی میں کیا جاتا تھا، مزدوروں کو اپنی معطلی کے خلاف قانونی چارہ جوئی کا حق دیا گیا ہے، مزدور یونین بحال کر دی گئی ہے، بینظیر ایمپلائز سٹاک آپشن سکیم متعارف کی گئی ہے جس کے تحت سرکاری اداروں میں مزدوروں کو 12 فیصد سٹاک حصص کی پیشکش کی گئی ہے اس سے پانچ لاکھ خاندان مستفید ہوں گے، پہلی مرتبہ ملکیت کے ذریعے مزدوروں کو قومی پیداواری عمل میں شامل کیا گیا ہے یہ اقدامات حکومت کی مزدوروں کی فلاح و بہبود اور ان کے استحصال کو روکنے کی مخلصانہ کوششوں کا حصہ ہیں۔ () اپنے پیغام میں صدر آصف علی زرداری نے کہا کہ مزدوروں، محنت کشوں، کسانوں اور مچھیروں کے ساتھ ہمیں اپنے وعدے یاد ہیں کہ ہم انہیں معاشرے میں عظمت، عزت اور معقول مقام حاصل کرنے کی کوششوں میں تنہا نہیں چھوڑیں گے، دنیا بھر میں متعدد غیر جمہوری حکومتوں کی مکارانہ اور عیارانہ کوششوں کے باوجود یوم مئی ہر سال منایا جاتا ہے اور دنیا بھر کے ممالک میں اس موقع پر مظاہرے ہوتے ہیں، محنت کشوں کے حقوق کیلئے عالمی سطح پر مزدوروں کے اتحاد و یکجہتی، امن اور گلوبل انصاف کے لئے کوشش کی اہمیت کو اجاگر کرنے کیلئے ہر سال یہ ایک بڑا اہم موقع ہوتا ہے۔ شہید ذوالفقار علی بھٹو اور شہید محترمہ بینظیر بھٹو کا پختہ یقین تھا کہ پاکستان کے محنت کش پاکستان پیپلز پارٹی کی اصل قوت ہیں اور انہوں نے ہمیشہ ان کے حقوق کی جنگ لڑی، اپنے عظیم رہنماؤں کے نقش قدم پر چلتے ہوئے موجودہ حکومت نے مزدوروں کی فلاح و بہبود اور ان کی عزت نفس کی بحالی کیلئے متعدد عملی اقدامات بھی کئے ہیں۔ آج کے دن جبکہ دنیا بھر میں لاکھوں عوام مزدوروں کے حقوق کیلئے ریلیاں نکال رہے ہیں آیئے ہم مزدوروں اور محنت کشوں کی عزت نفس کو بحال کرنے اور ان کو ان کے حقوق دلانے کے وعدے کا ایک بار پھر اعادہ کریں۔ آیئے شکاگو کے شہیدوں کو بھی خراج عقیدت پیش کریں جنہوں نے ایک صدی قبل ظلم کیخلاف اور سماجی و معاشی استحصال کے خاتمے کے لئے جدوجہد کی ان کی یہ قربانی رائیگاں نہیں گئی۔ وزیراعظم سید یوسف رضا گیلانی نے اپنے پیغام میں کہا کہ یوم مئی تحریک کارکنان کی تحریک میں انتہائی اہمیت کا حامل ہے آج ہم کارکنوں کے حقوق کے تحفظ اور ملک میں خوشگوار ورکنگ ماحول پیدا کرنے کیلئے ایک نئے عزم کے ساتھ محنت کشوں کا عالمی دن منا رہے ہیں۔ پاکستان پیپلز پارٹی کی حکومت ہی تھی جس نے 1970ء میں پہلی مرتبہ یوم مزدوراں منایا اور کارکنوں کے حقوق کو قانونی تحفظ فراہم کیا انہیں پنشن فوائد دینے، کمپنیوں کے منافوں میں حصہ دار بنایا اور کارکنوں کی فلاح کے لئے ادارے قائم کئے۔ موجودہ حکومت جو عوام کے ووٹوں سے براقتدار آئی ہے مزدور طبقے اور عام آدمی کی بہبود کو اولین ترجیح دیتی ہے، کارکن معیشت کے لئے ریڑھ کی ہڈی کی حیثیت رکھتے ہیں اور ہم انہیں اپنے پاؤں پر کھڑا کرنے کیلئے سخت کوشش کر رہے ہیں کیونکہ اقتصادی صورتحال کارکنوں کے مکمل تعاون کے بغیر بہتر نہیں ہو سکتی۔ گزشتہ دو سال کے دوران ہم نے مزدور طبقے کے وقار کو بحال کرنے اور کارکنوں کی بہبود کے فروغ کیلئے متعدد اقدامات اٹھائے ہیں، ملازمتوں سے برطرفی کے آرڈیننس 2000ء اور انڈسٹریل ریلیشنز آرڈیننس 2002ء کو منسوخ کر دیا گیا ہے جبکہ ملک بھر میں یونین سرگرمیوں کو بحال کر دیا گیا ہے، موجودہ حکومت کو یہ بھی کریڈٹ جاتا ہے کہ اس نے گزشتہ حکومت کی جانب سے معمولی الزامات کی بنیاد پر برطرف شدہ ہزاروں ملازمین کو ملازمتوں پر بحال کر دیا ہے۔ مزید برآں کم از کم اجرتوں کو 4600 روپے ماہانہ سے بڑھا کر 6000 روپے ماہانہ کر دیا گیا ہے اور ایمپلائز اولڈ ایج بینیفٹ پنشن کو 1500 سے بڑھا کر 2000 کر دیا گیا ہے ہم نے سرکاری شعبے کی کارپوریشن میں کارکنوں کے حصص ان کے حوالے کر دیئے ہیں تاکہ ان کو شراکت دار بنایا جا سکے اور فیصلہ سازی میں ان کے کردار کو یقینی بنایا جا سکے۔ ہم نے شہید ذوالفقار علی بھٹو اور محترمہ بینظیر بھٹو شہید کے ویژن کی روشنی میں ایک نئی لیبر پالیسی تیار کی ہے جس کا جلد ہی اعلان کر دیا جائے گا یہ نئی لیبر پالیسی معیشت، کارکنوں اور آجرین کے تقاضوں کو مدنظر رکھ کر بنائی گئی ہے۔ پاکستان کو توانائی کے بحران کا سامنا ہے، فیکٹریاں اور کاروبار مکمل طور پر نہیں چل رہے ہیں۔ اس سلسلے میں ہم نے تمام وزرائے اعلیٰ اور دیگر سٹیک ہولڈرز کو یکجا کیا ہے تاکہ درپیش چیلنج کے ازالے کیلئے ایک قابل عمل حکمت عملی تیار کی جا سکے کیونکہ توانائی کی کمی ایک قومی مسئلہ ہے جو ایک قومی ردعمل کا متقاضی ہے اس بے مثال طویل اجلاس کے پس منظر میں اصل مقصد صنعتوں کو متواتر بجلی کی فراہمی ہے تاکہ ہمارے مزدور اور پیداوار متاثر نہ ہوں۔ اس روز کی مناسبت سے میں کارکنوں سے زور دے کر کہتا ہوں کہ وہ پیداوار کے اضافے کے لئے اپنی پوری کوشش صرف کریں اور آجرین سے بھی کہتا ہوں کہ وہ مزدوروں کو ہر ممکن ریلیف فراہم کریں۔ آجر اور محنت کش پیداوار کیلئے دو اہم اجزاء ہیں اور ان کی ہم آہنگی ہی پاکستان کو ایک خوشحال ملک بنا سکتی ہے۔ میں کارکنوں کو یقین دلاتا ہوں کہ ہماری حکومت ان کے حقوق کی تحفظ، خوشگوار ورکنگ ماحول پیدا کرنے اور ان کی بہتود کیلئے کوشاں رہے گی۔</TEXT>
