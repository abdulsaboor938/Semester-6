<DOCNO>2832814</DOCNO>
<HL>حافظ آباد: لین دین کے تنازع پر چودھریوں نے مزارعے کو قتل کردیا</HL>
<AUTHOR>دنیا نیوز</AUTHOR>
<DATELINE> Pakistan 2010-05-25 00:00:00+05</DATELINE>
<TEXT>حافظ آباد میں گاوں کے چودھریوں نے مبینہ طور پر لین دین کے تنازع پر مزارعے کو اغوا کے بعد قتل کردیا۔ جبکہ مقدمہ درج کروانے پر گھر میں گھس کر عورتوں اور بچوں کو تشدد کا نشانہ بنانے کے بعد گاوں چھوڑنے کے لیے چوبیس گھنٹے کا الٹی میٹم دیا ہے۔ چار بچوں کے باپ محمد انور کے گاوں جتلانہ کے چودھری منصب علی کے بیٹوں نے مبینہ طور پر اپنے ساتھیوں کی مدد سے اسے پندرہ روز قبل اغوا کرلیا اور ڈیرے پر لے جا کر شدید تشدد کا نشانہ بنایا، جس سے انور دم توڑ گیا۔ بعد میں چودھری منصب کی بیوی نے بتایا کہ انور کو قتل کردیا گیا ہے۔ پولیس نے اطلاع پر صرف اغوا کا مقدمہ درج کیا۔ مقدمہ درج ہونے پر چودھری کے بیٹوں نے انور کے اہل خانہ کو دھمکیاں دینا شروع کردیں۔ جس پر اہل علاقہ نے شدید احتجاج کیا۔ انور کے لواحقین نے دنیا نیوز سے گفتگو کرتے ہوئے چیف جسٹس اور وزیر اعلیٰ پنجاب سے مطالبہ کیا کہ وہ اس واقعہ کا نوٹس لیں۔ اس حوالے سے انچارج تھانہ پنڈی بھٹیاں سے رابطہ کیا گیا تو انہوں نے کہا کہ جب تک ملزم گرفتار نہیں ہوتے، انور کے قتل بارے کچھ نہیں کہا جاسکتا۔ جبکہ چودھری منصب علی نے بات کرنے سے انکار کردیا۔</TEXT>
