برطانیہ: سپراسٹور عملے سے تلخ کلامی پر پاکستانی نژاد جوڑے کی گرفتاری کے بعد رہائی
لندن: برطانیہ کے ایک سپراسٹور پر پاکستانی نژاد جوڑے کی تلخ کلامی ہوئی جس کے بعد پولیس نے کارروائی کرتے ہوئے جوڑے کو گرفتار کیا۔ تفصیلات کے مطابق یہ واقعہ برطانیہ کے شہر راچڈیل میں پیش آیا جہاں ایک پاکستانی نژاد برطانوی جوڑے کو پولیس نے سپراسٹور عملے سے تلخ کلامی پر گرفتار کیا بعد ازاں رہا کردیا۔ برطانوی میڈیا کا کہنا ہے کہ تلخ کلامی کا واقعہ مقررہ تعداد سے زائد پانی کی بوتلیں خریدنے پر پیش آیا، پولیس کی مداخلت پر نوجوان کی اہلکاروں سے ہاتھا پائی ہوئی۔ بعد ازاں پاکستانی نژاد برطانوی جوڑے کی گرفتاری عمل میں آئی، جوڑے کےخلاف مقدمہ درج کرکے رہا کر دیا گیا، اسٹور عملے کی جانب سے بوتلیں بیچنے سے انکار پر جوڑے نے مزاحمت کی تھی۔ دوسری جانب پولیس کے خلاف شکایت پر بھی انکوائری شروع کردی گئی ہے، پولیس پر گرفتاری میں بنیادی اصول مدنظر نہ رکھنے پر شکایت درج ہوئی ہے۔ واضح رہے کہ اس قسم کے واقعات میں پاکستانی شہروں کی گرفتاری ماضی میں بھی ہوچکی ہے۔ خیال رہے کہ رواں سال جون میں برطانیہ کے سیکیورٹی حکام نے ہیتھرو ایئرپورٹ پر پاکستانی نژاد مسافر کو حراست میں لیا تھا، مسافر پی آئی اے کی فلائٹ 758 سے لاہور جارہا تھا۔ مذکورہ شخص کی برطانوی سیکیورٹی حکام کے ہاتھوں گرفتاری کی اہم وجہ کیا بنی یہ واضح نہیں کی گئی تھی۔ comments
