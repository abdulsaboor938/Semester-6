<DOCNO>2598121</DOCNO>
<HL>سانحہ کوئٹہ، وفاقی دارالحکومت سمیت مختلف شہروں میں احتجاجی مظاہرے ،ریلیاں و دھرنے ، حکومت سے سانحہ کے ذمہ داروں کوانصاف کے کٹہرے میں لانے کامطالبہ، اوباڑو، ڈہرکی اور گھوٹکی سمیت مختلف مقامات پر سانحہ میں جاں بحق ہونے والے افراد کی غائبانہ نماز جنازہ ،بلوچستان بھر میں سرکاری سطح پر یوم سوگ منایا گیا، تمام سرکاری عمارتوں پر پرچم سرنگوں رہا</HL>
<AUTHOR>اردو پوائنٹ</AUTHOR>
<DATELINE> Pakistan 2013-02-17 22:25:53+05</DATELINE>
<TEXT>اسلام آباد(اُردو پوائنٹ اخبار تازہ ترین۔آئی این پی۔17فروری۔2013ء) کوئٹہ کے کیرانی روڈ پربم دھماکے میں ہزارہ برادری کے 85افراد کی ہلاکت کے المناک واقعہ کے خلاف اتوارکووفاقی دارالحکومت سمیت ملک کے مختلف شہروں میں احتجاجی مظاہرے کئے گئے ،ریلیاں نکالی گئیں اوردھرنے دیئے گئے ،حکومت سے سانحہ کے ذمہ داروں کوانصاف کے کٹہرے میں لانے کامطالبہ، اوباڑو، ڈہرکی اور گھوٹکی سمیت مختلف مقامات پر سانحہ میں جاں بحق ہونے والے افراد کی غائبانہ نماز جنازہ ادا کی گئی ،بلوچستان میں سرکاری سطح پر یوم سوگ منایا گیا، تمام سرکاری عمارتوں پر پرچم سرنگوں رہا۔ تفصیلات کے مطابق اسلام آباد میں مجلس وحدت المسلمین کے زیراہتمام سانحہ کوئٹہ کے خلاف ریلی نکالی گئی اورایکسپریس چوک پردھرنادیاگیا۔ () ریلی کی قیادت مجلس وحدت المسلمین پنجاب کے ڈپٹی سیکرٹری جنرل علامہ اصغرعسکری نے کی ۔ریلی مرکزی امام بارگاہ جی سکس ٹوسے شروع ہوئی ۔مظاہرین سے خطاب کرتے ہوئے مقررین نے واقعہ کاذمہ دارحکومت کوقراردیااورکہاکہ بلوچستان میں گورنرراج کے نفاذ کے بعددہشت گردوں کے ٹھکانوں کیخلاف ٹارگٹڈآپریشن کیاجاناچاہیے تھا۔ لاہورمیں گورنرہاوٴس کے سامنے دھرنادیاگیاجس میں شریک مظاہرین نے حکومت سے سانحہ کوئٹہ کے ذمہ داروں کے فوری کارروائی کامطالبہ کیا۔ اہل حدیث یوتھ فورس پاکستان کی جانب سے لاہور پریس کلب کے سامنے کوئٹہ میں ہونیوالے دھماکے اور دہشت گردی کیخلاف مظاہرہ کیاگیامظاہرین نے مطالبہ کیا کہ پاکستان میں ہونیوالی دہشتگردی میں بھارت ملوث ہے۔ عالمی عدالت میں بھارت کیخلاف مقدمہ درج کرایا جائے اور دہشت گردوں کو فی الفور گرفتار کیا جائے۔ حکومت اپنی ناکامیوں پر فوری مستعفی ہو جائے۔ مجلس وحدت مسلمین پنجاب اور آئی ایس او پاکستان کے زیراہتمام لاہور کی معروف شاہراہ مال روڈ پر گورنر ہاوٴس کے سامنے سانحہ کوئٹہ کے خلاف دھرنا دیاگیا۔ دھرنے کی قیادت ایم ڈبلیو ایم کے مرکزی رہنما علامہ ابوذر مہدوی، علامہ سید مبارک موسوی، علامہ امتیاز کاظمی،حیدرعلی مرزا، جاوید اکبرساقی اور آئی ایس او لاہور کے ڈویژنل صدر عابد حسین اور دیگر علماء کر رہے ہیں جبکہ دھرنے میں مجلس وحدت مسلمین اور آئی ایس او سمیت عزادار انجمنیں، خواتین اور بچوں کی کثیر تعداد بھی شریک ہے۔ اس موقع پر مجلس وحدت مسلمین پنجاب کے ترجمان مظاہر شگری نے میڈیا سے گفتگو کرتے ہوئے کہا کہ دشمن پاکستان کے فطری دفاع کو اپنے سامنے سے ہٹانا چاہتا ہے جس کے بعد اس کے لئے پاکستان اور اس کی سرحدوں کو اپنے مقاصد میں استعمال کرنا مشکل نہیں رہے گا، یہی وجہ ہے کہ ملت تشیع خاص طور پر ہزارہ برادری کو مسلسل بربریت کا نشانہ بنایا جا رہا ہے۔ انہوں نے کہا کہ سانحہ کوئٹہ کے خلاف ہمارا یہ دھرنا مرکزی قیادت کے حکم پر شروع کیا گیا ہے اور تا حکم ثانی ہم یہیں موجود رہیں گے۔ ملتان میں کربلا شاہ شمس سے نواں چوک تک احتجاجی ریلی نکالی گئی۔سرگودھا میں بھی احتجاجی ریلی نکالی گئی ۔ وزیراعلیٰ پنجاب محمد شہبازشریف نے اپنے ایک بیان میں کو ئٹہ میں گزشتہ روز ہونے والے بم دھماکے کی شدید مذمت کرتے ہوئے قیمتی انسانی جانوں کے ضیاع پر دلی دکھ کا اظہار کیا ہے۔ انہوں نے کہا کہ کوئٹہ میں دہشت گردی کے واقعہ کی جتنی مذمت کی جائے کم ہے۔ شہبازشریف نے کہا کہ دہشت گردوں کااسلام کے ساتھ کوئی تعلق نہیں اور کوئی مسلمان اپنے بھائی کا خون نہیں بہا سکتا۔ انہوں نے کہا کہ ملک نازک دور سے گزر رہا ہے اور اس موقع پر ہمیں ملی یکجہتی، مذہبی ہم آہنگی اور رواداری کو فروغ دینا ہو گا۔ انہوں نے کہا کہ وہ بم دھماکے کے نتیجے میں جاں بحق ہونے والوں کے لواحقین کے غم میں برابر کے شریک ہیں اور زخمیوں کی جلد صحت یابی کیلئے دعا گو ہیں۔ حیدرآبادمیں شیعہ علما کونسل اور مجلس وحدت مسلمین کے تحت ریلی نکالی گئی اور پریس کلب کے باہردھرنا دیاگیا جبکہ شہر کے مختلف علاقوں میں نامعلوم افرادنے ہوائی فائرنگ کرکے دْکانیں اور کاروباری مراکز بند کرادیئے۔ضلع نواب شاہ کے چھوٹے بڑے شہروں میں ہڑتال کی جارہی ہے۔جبکہ پریس کلب کے سامنے احتجاجی دھرنادیاگیا ۔اوباڑو، ڈہرکی اور گھوٹکی میں بھی احتجاج کیا گیا اور سانحہ کوئٹہ میں جاں بحق افراد کی غائبانہ نماز جنازہ ادا کی گئی۔ خیرپورمیں احتجاجی ریلی نکالی گئی۔مظاہرین نے قاتلوں کی گرفتاری کامطالبہ کیا۔ شیعہ علماء کونسل کی جانب سے تلہار سمیت غلام شاہ موری ، راجو فانائی ، رپ شرین، پیرلاشاری، میں مکمل شٹر بند ہڑتال کی گئی جس کی وجہ سے تمام کاروباری مراکز بند رہے جبکہ شیعہ علماء کونسل اور مجلس وحدت المسلمین کی جانب سے مرکزی امام بارگاہ تلہار سے ایک احتجاجی جلوس نکالاگیا جو مختلف علاقوں سے گزرتا ہوا حیدرآباد بدین روڈ پر پہنچا جہاں پر جلوس کے شرکاء نے روڈ پردھرنا دیا اور ٹریفک کو معطل کردیا ۔ مظاہرین نے مطالبہ کیا ہے کہ کوئٹہ سانحے میں ملوث دہشگردوں کو گرفتار کیاجائے ۔ جیکب آباد میں پریس کلب کے سامنے دھرنادیاگیا۔مٹھی میں جعفریہ اسٹوڈنٹس آرگنائزیشن کی جانب سے مظاہرے کئے گئے ۔ سکھر میں بھی سانحہ کوئٹہ کے خلاف شیعہ کارکنان سڑکوں پر نکل آئے شیعہ رہنماؤں کی قیادت میں ڈنڈا برادرریلیاں نکالی اور شہر کے مختلف علاقوں کا گشت شروع کر دیاگیا اور شہر کے بازار وں کو بند کرانے کیلئے لبیک یا حسین  کے فلگ شگاف نعروں کا استعمال کیا کارکنان کی آمد پر دکانداروں نے اپنی دکانیں بند کرنا شروع کر دی جبکہ سکھر کی مختلف کاروباری انجمنوں نے بھی ہڑتال کی حمایت کرتے ہوئے اپنے کاروبار بند رکھے جبکہ سڑکوں پرٹریفک معمول سے کم رہا جس کی وجہ سے لو گوں کو پریشانی کا سامنا کر نا پڑا ہڑتال کی وجہ سے سکھر پٹرول پمپس بھی بند ہو گئے جبکہ ہڑتال کے موقع پر کسی بھی نا خوشگوار واقعہ سے نمٹنے کے لیے ضلعی انتظامیہ نے سخت حفا ظتی انتظا ما ت کیے ہیں پو لیس و رینجرز کی بھا ری جمعیت شہر کی سڑکوں و با زاروں میں تعینات کی ۔ کندھکوٹ مجلس وحدت مسلمین اور شیعہ علماء کونسل کی جانب سے سانحہ کو ئٹہ کیخلاف مدرسہ ارشادالثقلین سے گھنٹہ گھر تک احتجاجی مظاہرہ کیا ۔ ٹنڈو باگومیں شیعہ علماکونسل اورمجلس وحدت مسلمین کی اپیل پر ہڑتال کی گئی۔۔ادھرکوئٹہ شہر میں شٹر ڈاون ہڑتال کی گئی جبکہ سرکاری طور پر صوبے بھر میں سوگ منایا گیااور تمام سرکاری عمارتوں پر پرچم سرنگوں رہا ۔ پختون خوا ملی عوامی پارٹی سمیت کئی سیاسی جماعتوں نے شیعہ مسلک سے تعلق رکھنے والے تنظیموں کی طرف سے ہڑتال کے کال کی حمایت کی ۔ ہزارہ سٹوڈنٹس فیڈریشن کے زیراہتمام گزشتہ روز ہزارہ ٹاؤن میں ہونے والے بم دھماکے کے خلاف پریس کلب کوئٹہ کے سامنے احتجاجی مظاہرہ کیا گیا جس کی قیادت تنظیم کے مرکزی صدر عصمت اللہ یاری نے کی ۔ مظاہرین نے پلے کارڈ اور بینرز اٹھارکھے تھے جس پر ہزارہ قوم کی ٹارگٹ کلنگ بند کرو ، سپریم کورٹ از خود نوٹس لے ، شہر کو فوج کے حوالے کیا جائے کے نعرے درج تھے مظاہرے سے عصمت اللہ یاری ، سجاد علی باتور اور عنایت چنگیزی نے خطاب کیا ۔ مقررین نے کہا کہ کوئٹہ میں ہزارہ قوم کی حکومتی اور خفیہ اداروں کی ایماء پر مسلسل نسل کشی تاریک کا سیاہ ترین باب کی طور پر یاد رکھی جائے گی انہوں نے کہا کہ 13 سالہ نسل کشی میں شہید ہونے والے شہداء کا خون زور رنگ لائے گا جو دہشت گردی اور انتہاء پسندی کو نیست و نابود کرنے کا باعث بنے گا۔ انہوں نے کہا کہ ہزارہ قوم کی کوئٹہ شہر اور گردونواح میں ٹارگٹ کلنگ ،بم دھماکوں کے ذریعے نسل کشی کی گئی سانحہ دس جنوری کے بعد قوم اور شہداکے لواحقین کے احتجاجی دھرنے اور مظاہروں نے نااہل صوبائی حکومت کو برطرف کرنے پر مجبور کیا مگر اصل محرکات ہزارہ قوم کی نسل کشی کے پیچھے کارفرما ہیں جو آج بھی سرعام اپنی کارروائیاں کر رہے ہیں۔ گورنر راج کا نفاذ صرف مسائل کا حل نہیں جب تک دہشت گردوں کے ماسٹر مائنڈ اور ان کے خلاف ٹارگٹڈ آپریشن نہیں کیا جاتا اس وقت تک مسئلہ حل نہیں ہوگا ۔ انہوں نے کہا کہ کوئٹہ شہر میں مختلف بیرونی قوتوں کے مفادات کی تحفظ خفیہ طاقتوں کی جانب سے کی جاتی ہے اس لئے اس کے داخلی ایجنٹ دیدہ دلیری سے ان کی مفادات کی تکمیل کی خاطر حالات کو خرابی کی جانب لے جارہے ہیں اور ہزارہ قوم کو بطور ایندھن استعمال کرکے شہید کیا جارہا ہے ۔ انہوں نے مطالبہ کیا کہ فوری طور پر کالعدم تنظیموں کے خلاف ٹارگٹڈ آپریشن کیا جائے۔ادھرخیبرپختونخواہ میں بھی مختلف مقامات پرسانحہ کوئٹہ کے خلاف مظاہرے کئے گئے ۔سکردومیں انجمن امامیہ اوروحدت مسلمین کی اپیل پر ہڑتال کی گئی اس دوران کیے گئے احتجاج میں مظاہرین نے کوئٹہ کو فوج کے حوالے کرنے کا مطالبہ کیا۔</TEXT>
