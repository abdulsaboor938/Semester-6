<DOCNO>917325</DOCNO>
<HL>ناموس کے لئے قانون,,,,کشور ناہید</HL>
<AUTHOR>روزنامہ جنگ</AUTHOR>
<DATELINE> Pakistan 2009-11-08 05:11:00+05</DATELINE>
<TEXT>کفر ٹوٹا خدا خدا کرکے۔ وہ معاملہ جو گزشتہ پانچ برسوں سے کبھی اسمبلی کی سب کمیٹی میں تو کبھی قائمہ کمیٹی میں تو کبھی کابینہ کی کمیٹی میں پیش کیا جاتا تھا۔ کوئی نئی شق لگا کر واپس کردیا جاتا تھا۔ میری مراد ہے خواتین کے ساتھ زیادتی کرنے، ان کو ہراساں کرنے اور جسمانی و ذہنی اذیت دینے سے متعلق قانون متفقہ قرارداد کے ذریعہ منظور کرلیا گیا ہے۔ ہر چند ابھی ایک اور بل پڑا ہے جس کے ذریعہ عورتوں کو سرکاری اور غیرسرکاری اداروں میں جنسی زیادتی کا نشانہ بنانے پر یہ بھی سزائیں تجویز کی گئی ہیں۔ توقع ہے کہ یہ بل بھی بہت جلد بابر اعوان صاحب کے قبضے سے باہر آجائیگا اور پاکستانی عورتوں کے لئے یہ عمل بھی قابل فخر ہوگا۔جس طرح اطلاعات کی قائمہ کمیٹی کی سفارشات میں یہ کہا گیا ہے کہ سربراہ مملکت کو اشارتاً بھی کچھ کہا تو پھر ہم سے برا کوئی نہ ہو گا۔ بس یہی بات کہیں ہراساں کرنے کے قانون کے ساتھ نہ ہوجائے۔ بہت سے ایسے اشارے اورکنائے ہوتے ہیں کہ جن کو آپ ”ہراساں“ کرنے کی شق میں متعین نہیں کرسکتے ہیں مثلاً کوئی صاحب آپ کو چائے پر گفتگو کرتے ہوئے ،مسکراہٹ کے ساتھ یہ پوچھیں ”آپ آج شام کیا کررہی ہیں“، سمجھنے والے کے لئے اس مسکراہٹ اور شائستگی سے پوچھنے والے سوال کا مطلب خوب سمجھ میں آجائے گا، مگر کون کافر ہوگا جو ویسے تو تلملا کر رہ جائے گا مگر اس مٹھاس بھری تلخی کو حلق میں سٹکتے ہوئے درد محسوس نہیں کرے گا۔قانون تو قتل کی سزا کے لئے بھی ہے اور جنسی خوفزدگی کے حوالے سے بھی ہے۔ زمانہ دیکھتا ہے کہ ذرا سے شبہے پر، بیوی ، بہن اور ماں کو قتل کردیا جاتا ہے۔ زمانہ یہ بھی دیکھتا ہے کہ دفتروں میں چھوٹی موٹی ملازمتیں کرنے والی لڑکیوں کو کیسے ایک کھانا کھلانے کے جھانسے میں کیا کیا زیادتیاں نہیں ہوجاتی ہیں۔ زمانہ یہ بھی دیکھتا ہے کہ بس میں کھڑی لڑکی کے ساتھ جان بوجھ کر جھٹکا مار کر گرنے اور پھر معذرت کرنے والوں کا مقصد کیا ہوتا ہے۔ اس طرح فرنٹ سیٹ پر بیٹھنے والی خواتین کی جانب جھک کر گیر بدلنے کے انداز میں اتنے بل لیتا ہے کہ عورتیں سمٹ سمٹ کر ڈھیر ہوجاتی ہیں۔ بس اسٹاپ پہ کھڑی خاتون کے گرد گانا گاتے ہوئے نوجوان بہت دفعہ پٹائی کھا کر بھی بدمزہ نہیں ہوتے ہیں۔ اس طرح اور تمام لوگ کیسے اس قانون کی زد میں آئیں گے۔قانون کا مطلب ڈر اور خوف پیدا کرنا ہوتا ہے۔ اب این آر او ہی کو دیکھ لیجئے۔ یہ تو محض ایک آرڈیننس ہے جس کی میعاد 28/ نومبر کو ختم ہورہی ہے۔ جو لوگ اس کی زد میں آسکتے ہیں یا یوں کہئے کہ جن لوگوں نے اس آرڈیننس کے طفیل عیش کئے ہیں۔ ان سب کی نیندیں حرام ہورہی ہیں کہ اب کیا ہوگا۔ ہرچند پاکستان میں سزا کا تصور، صرف کمزور لوگوں کے لئے ہی مخصوص ہوکر رہ گیا ہے۔مگر وہ ساری کمزور عورتیں جو گھروں میں کام کرتی ہیں۔ وہ ساری نوجوان بچیاں جو بیگمات کے بچے سنبھالتی ہیں۔ وہ تمام شادی شدہ عورتیں جو کئی گھروں میں کام کرکے ، کہیں سے پیسے، کہیں سے روٹی اور کہیں سے کپڑے لیکر اپنے بچوں کے منہ میں نوالہ دیتی ہیں۔ ان سب کے ساتھ کیا سلوک ہوتا ہے۔ وہ تو آپ عصمت چغتائی، واجدہ تبسم اور منٹو کی کہانیوں میں پڑھ ہی چکے ہیں۔ بالکل ایسے جیسے مزارع کی جوان ہوتی بیٹی ، گاؤں کے سارے جوانوں کو انگڑائیوں میں لپیٹ دیتی ہے۔ یہ احوال بھی قاسمی صاحب کی کہانیوں میں آپ پڑھ چکے ہوں گے۔پھر آپ اس زمانے کو یاد کرنے لگتے ہیں جب گلی میں جوان گنگناتا ہوا گزرتا تھا تو کوئی بھی بزرگ اس کی سرزنش کردیتا تھا اور مجال تھی کہ کوئی اعتراض کرتا یا لڑنے کو دوڑ پڑتا یا آج کے زمانے کی طرح گریبان پہ ہاتھ ڈالتا ۔ جو شخص رشوت لیتا تھا۔ کوئی بھی شخص اس کے گھر رشتہ مانگنے نہیں جاتا تھا۔ اب جو رشتہ نہیں لیتا۔ اس کو نکما اور بزدل کہتے ہیں۔ اس کو طعنے ملتے ہیں کہ دیکھو فلاں گھر روز نئی گاڑی کھڑی ہے اور تم ہو کہ پندرہ برس پرانی چھکڑا چلاتے پھرتے ہو۔میں کتنی ہی خواتین کو جانتی ہوں کہ جنہوں نے حق خلع نکاح نامے میں لکھوایا تھا۔ وہ جب خلع کی درخواست دیتی ہیں تو نوٹس وصول کرنے کے لئے وہ شوہر گھر پر موجود ہی نہیں ہوتا ہے۔ مہینوں پر مہینے گزرتے جارہے ہیں۔ عورتیں جج کے سامنے رونا پیٹنا ڈالتی ہیں مگر وہ ایک بھاری پتھر ہے، قانون کا تقاضا ہے۔ وہ پورا ہوگا تو معاملہ طے پائیگا۔ گویا قانون کی دھجیاں اڑانے والوں کو قابو میں رکھنے اور عورتوں کو وہ تحفظ دلانے جس کے لئے فوزیہ سعید اور شیری رحمن نے دن رات لابنگ کی۔ اس قانون کی پاسداری کرنا صرف عدالتوں پہ فرض نہیں ہے۔ سول سوسائٹی پہ بھی اس کی ذمہ داری عائد ہوتی ہے۔ ان تمام لوگوں کو شہر شہر اور گاؤں گاؤں یہ آگی پہنچانی ہے کہ عورت اب پاؤں کی جوتی یا ہر گھر کی جورو نہیں رہی ہے۔عورتوں کو بچپن سے یہ تربیت دی جاتی ہے کہ اگر کچھ غلط کوئی کر جائے تو چپ رہو، تماشہ مت بناؤ۔ یہ افسانہ طرازی توڑی آسیہ ایوب ، دینا حیات اور مختاراں مائی نے۔ یوں تو اندھی صفیہ بی بی نے جب یہ کہا کہ مجھے نہیں معلوم کہ میرے ساتھ کسنے زیادتی کی تھی۔ تو کچھ ہنسے تھے، مگر زیادہ تر لوگوں کو غصہ آیا تھا۔ یہی غصہ ہے جو کئی دھائیوں میں مجتمع ہو کر اس بل کو پاس کرنے میں مددگار ثابت ہوا ہے۔عورتوں کی زندگی میں تبدیلی کی ہوا، اگر بی بی بے نظیر کی زندگی میں چلتی ، تو اس خاتون کے چہرے پہ بھی مسکراہٹ آجاتی مگر مسکراہٹ تو اس کے مزار پر بھی نہیں ہے۔ احمد فراز کے انتقال کے سال بھر بعد، اس کے بیٹوں شبلی اور سعدی نے باقاعدہ پختہ قبر کا تحفہ بنایا (ہر چند میں ذاتی طور پر اس کے حق میں نہیں ہوں) مگر وہ بیٹی جو پولیوں مہم کی رہنما تو بن گئی، اپنی ماں کی قبر کا احترام بھی کرے تو روز آنے والے زائرین کو بی بی کی ذات پہ فخر ہوگا۔</TEXT>
