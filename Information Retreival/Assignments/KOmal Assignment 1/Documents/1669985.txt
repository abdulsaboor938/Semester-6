<DOCNO>1669985</DOCNO>
<HL>دھرنا ملک گیر احتجاج، جھڑپیں جاری، رانا ثناء اللہ، منشا بٹ کے ڈیروں پر دھاوا</HL>
<AUTHOR>نوائے وقت</AUTHOR>
<DATELINE> Pakistan 2017-11-27 03:36:35+05</DATELINE>
<TEXT>اسلام آباد‘لاہور‘کراچی (نامہ نگاران ‘ نیوز ایجنسیاں‘ نوائے وقت رپورٹ)خونریز پولیس آپریشن کے باوجود تحریک لبیک پاکستان کا فیض آباد میں وزیر قانون زاہد حامد کے استعفیٰ اور ختم نبوت کے حلف نامے میں تبدیلی کے ذمہ داروں کو سزا دینے کا مطالبہ منوانے کے لئے اتوار کو 19 ویں روز بھی دھرنا جاری رہا۔تحریک لبیک کی قیادت نے اس سلسلے میں حکومت سے دوبارہ مذاکرات شروع کرنے کا عندیہ ظاہر کرتے ہوئے کہا ہے کہ مذاکرات کی کامیابی کی صورت میں ہی دھرنا ختم کرنے کا کوئی فیصلہ ہو گا۔ ہم وزیر قانون کے استعفے کے مطالبے پر قائم ہیں۔ یہ مطالبہ منظور ہونے پر ہی مذاکرات میں پیشرفت ہو گی۔ تحریک لبیک کے قائدین علامہ حافظ خادم حسین رضوی اور پیر محمد افضل قادری اتوار کی شام فیض آباد میں پریس کانفرنس سے خطاب کرتے ہوئے آج پیر کو ملک گیر ہڑتال کی کال دیتے ہوئے اگلے سال عام انتخابات میں بھرپور حصہ لینے کا اعلان کیا اور کہا کہ راولپنڈی میں آپریشن میں تشدد کے ذمہ دار وزیراعلیٰ پنجاب اور وزیر قانون رانا ثناء اﷲ اور اسلام آباد میں ذمہ دار نواز شریف‘ وزیراعظم اور وزیر داخلہ ہیں ان کے خلاف دہشت گردی قتل اقدام قتل کی ایف آئی آر درج کی جائے۔ پرامن مظاہرین پر 8500 شیل استعمال کرنا دہشت گردی ہے یہ شیل ہمارے پاس موجود ہیں نواز شریف اور وزیراعظم حکومت کرنے کے قابل نہیں ہیں وہ وزیر قانون کو برطرف کر سکتے تھے مگر ایسا نہیں کیا۔ انہوں نے کہاکہ ہمارا مقصد حکومت گرانا نہیں نہ ہمارے سیاسی مقاصد ہیں ہم تو ختم نبوت کا حلف نامہ تبدیل کرنے والوں کو سامنے لانا اور سزا دلوانا چاہتے ہیں۔ دھرنا ختم کرنے کا تاحال کوئی فیصلہ نہیں ہوا۔ فیصلے کا اعلان ہم دونوں میں سے کوئی ایک کرے گا۔ اگر اسلام میں راستے بند نہ کرنے کی بات کی جاتی تو کیا لاشیں گرا کرر استے کھلوانا اسلام ہے۔ ایک سوال پر انہوں نے کہاکہ ہمیں ابھی تک شہداء اور گرفتار شدگان کی صحیح تعداد کا علم نہیں کیونکہ ابھی تک کچھ لوگ گھروں میں نہیں پہنچے۔ اسلام آباد میں دھرنا مظاہرین کیخلاف ناکام آپریشن کے بعد کشیدگی جاری، مظاہرین کا جلائو گھیرائو جاری، کنٹرول رینجرز کے سپرد، اسلام آباد ہائی وے پر رینجرز اور مظاہرین میں جھڑپ، مظاہرین نے دو پولیس چیک پوسٹیں متعدد گاڑیاں اور موٹر سائیکل نذر آتش کر دئیے۔ ملک کے مختلف شہروں میں بھی دھرنے اور مظاہرے جاری، ملک میں ریل آپریشن 11گھنٹے بند رہا۔ فیض آباد انٹر چینج پر دھرنا مظاہرین کا قبضہ جاری ہے۔ فیض آباد میں دھرنے کی حدود کا کنٹرول رینجرز کے سپرد کر دیا گیا ہے۔ اتوار کی صبح فیض آباد میں مری روڈ اور ایکسپریس وے پر مظاہرین نے ایک بار پھر جلاؤ گھیراؤ کا سلسلہ شروع کیا۔ اسلام آباد میں ہائی وے پر رینجرز اور مظاہرین میں جھڑپ ہوئی جس کے نتیجے میں رینجرز اہلکار اپنی چیک پوسٹ چھوڑ کر پیچھے ہٹ گئے۔ پولیس نے مشتعل مظاہرین کو منتشر کرنے کے لیے آنسو گیس کے شیل فائر کئے ہیں۔ مظاہرین نے دو پولیس چیک پوسٹوں، متعدد گاڑیوں اور 5موٹر سائیکلوں کو بھی نذر آتش کیا۔ اسلام آباد کے مضافاتی علاقے روات میں بھی مظاہرین نے پولیس کی ایک چیک پوسٹ کو آگ لگا دی ہے۔ پولیس کی بھاری نفری دھرنے کے مقام کے قریبی علاقوں میں تو موجود ہے لیکن پولیس اہلکار اس طرح اکٹھے نہیں ہیں جس طرح وہ ہفتہ کی صبح دھرنا دینے والوں کے خلاف متحرک تھے۔ پاکستان انسٹیٹیوٹ آف میڈیکل سائنسز (پمز) کے ترجمان کے مطابق ہسپتال میں دھرنے کے خلاف آپریشن کے بعد صبح سے 168 زخمیوں کو لایا جا چکا ہے۔ زخمیوں میں سے 64 کا تعلق پولیس سے، 53 کا تعلق ایف سی سے جبکہ 51 شہریوں کو بھی ہسپتال طبی امداد کے لیے لایا گیا۔ دوسری جانب راولپنڈی کے بینظیر بھٹو ہسپتال کے ترجمان نے بتایا کہ دن بھر میں ان کے پاس 41 زخمیوں کو لایا گیا ہے۔ کراچی اور دیگر شہروں میں احتجاج کے باعث کراچی سے معطل ٹرین آپریشن بالآخر کئی گھنٹے بعد بحال کر دیا گیا، اور اندرون ملک کے لیے7ٹرینیں روانہ کردی گئی۔ ریلوے حکام کا کہنا ہے کہ کراچی اور دیگر شہروں میں احتجاج کے باعث کراچی سے معطل ہونے والا ٹرین آپریشن 11 گھنٹے کی تاخیر کے بعد بحال کردیا گیا ہے۔ کراچی میں 10مقامات پر دھرنا دیا گیا ہے۔ لاہور میں پنجاب اسمبلی کے سامنے تحریک لبیک کے کارکنوں کا دھرنا جاری ہے۔ دھرنے میں شامل مظاہرین نے رات سڑک پر ہی گزاری۔ مظاہرین کا کہنا ہے کہ مطالبات سے کسی صورت پیچھے نہیں ہٹیں گے اور جب تک ہمارے مطالبات تسلیم نہیں کیے جاتے احتجاج کا سلسلہ جاری رہے گا۔ دوسری جانب بابو صابو، شاہدرہ اور امامیہ کالونی سمیت شہر کے مختلف علاقوں میں جاری دھرنوں کے باعث ٹریفک بند ہے۔ گوجرانوالہ میں جی ٹی روڈ پر چندا قلعہ بائی پاس، کامونکی اور سادھوکی کے مقام پر مذہبی جماعتوں کے کارکنوں کا دھرنا جاری ہے۔ کراچی، حیدرآباد، سکھر، سانگھڑ، ٹنڈو الہ یار سمیت سندھ کے مختلف شہروں میں مختلف مذہبی جماعتوں کے کارکنان کی جانب سے دوسرے روز بھی دھرنا جاری رہا۔کراچی کو بلوچستان سے ملانے والی حب ریور روڈ پر مظاہرین کی بڑی تعداد موجود ہیں جس سے ٹریفک جام ہونے کے باعث گاڑیوں کی لمبی قطاریں لگ گئیں۔ اعلیٰ سطح کے اجلاس اور سیاسی و عسکری قیادت میں ملاقات کے بعد نجی ٹی وی چینلز کی نشریات پر پابندیاں ختم ہوگئیں۔ تمام چینلز کی نشریات بحال ہوگئیں۔ مجلس وحدت مسلمین نے ملک گیر ہڑتال کی مکمل حمایت کا اعلان کردیا۔ دھرنوں سے متعدد شادیوں کی تقریبات منسوخ ہو گئیں۔ انتظامات دھرے کے دھرے رہ گئے لڑکیوں والے باراتوں کے منتظر رہے اور دلہے والے گھروں سے ہی روانہ نہ ہو سکے دھرنے کی وجہ سے راستے بند تھے۔ وزیرآباد میں مظاہرے کے باعث پاکستان ریلوے کا شیڈول بری طرح متاثر رہا، راولپنڈی سے لاہور کراچی جانے والی تیز گام ایکپریس کو وزیرآباد اسٹیشن پر روک لیاگیا ،4گھنٹے بعد گوجرانوالہ ، لاہور جانے والے مسافروں کو اتار کر براستہ فیصل آباد کراچی کروانہ کر دیا گیا ۔پشاور سے آنیوالی عوام ایکسپریس کا وزیرآباد پہنچنے کا وقت 4بجے سہ پہر ہے مگر لالہ موسیٰ جنکشن پر روک کر گجرات ، وزیرآباد ، گوجرانوالہ اور لاہور کے سینکڑوں مسافروں کو اتار کر براستہ ملکوال کراچی روانہ کر دیا گیا سردی کے موسم میںمعصوم بچوں ، عورتوں اور بزرگوں کے ساتھ سفر کرنیوالے مسافر احتجاج کرتے ذمہ داران کو بددعائیں دیتے رہے۔ سیالکوٹ سے براستہ نارووال لاہور کراچی جانے والے علامہ اقبال ایکسپریس ٹرین شاہدرہ میں مظاہرے ہونے سے لاہور ہی نہ پہنچ سکی اور تین گھنٹے کوٹ مولی چند سٹیشن پر کھڑے رہنے کے بعد واپس نارووال آگئی، مسافر جنہوں نے لاہور جانا تھا کوٹ مولی چند سٹیشن سے اتر کر پیدل کئی میل چل کر مریدکے روڈ پر گئے اور اپنی منزل کی طرف روانہ ہوئے ٹرین میں سوار سینکڑوں مسافر جن میں خواتین، بچے اور بوڑھے افراد کئی گھنٹے ٹرین کھڑی رہنے کی وجہ سے سخت اذیت میں مبتلا رہے دریں اثناء فیض آباد دھرنے کے آپریشن کے خلاف مشتعل مظاہرین نے صوبائی وزیر قانون رانا ثناء اﷲ خاں کے ڈیرے اور گھر کی طرف پیش قدمی کی، پولیس اور مظاہرین کے مابین تصادم‘ لاٹھی چارج‘ آنسو گیس کے شیل اور پتھرائو سے علاقہ میدان جنگ بن گیا‘ اعلیٰ پولیس حکام اور انتظامی افسران بھی موقع پر پہنچ گئے‘ پتھرائو‘ لاٹھی چارج اور آنسو گیس کے شیل فائر ہونے کے نتیجہ میں متعدد مظاہرین اور پولیس اہلکار زخمی بھی ہو گئے‘ پولیس کی طرف سے مظاہرین کو رانا ثناء اﷲ خاں کے گھر اور ڈیرے سے پیچھے دھکیلنے پر مظاہرین کی بڑی تعداد رانا ثناء اﷲ خاں کے ڈیرے اور گھر کو جانے والی شاہراہ سمندری روڈ اور ناولٹی پر جمع ہو گئے ‘ رانا ثناء اﷲ فوری طور پر مستعفی ہو کے نعرے اور بار بار رانا ثناء اﷲ کے گھر اور ڈیرے کی طرف بڑھنے کی کوشش کرتے رہے جس پر بار بار پولیس اور مظاہرین ایک دوسرے سے بھڑتے رہے اور لاٹھی چارج ‘ آنسو گیس کے شیل فائر اور پتھرائو کے سلسلہ جاری رہا‘ واقعہ کی اطلاع ملنے پر پولیس کے اعلیٰ افسران سی پی او اظہر اسماعیل امجد ‘ ایس ایس پی آپریشن رانا محمد معصوم ‘ ڈپٹی کمشنر سلمان غنی اور دیگر انتظامی و پولیس افسران بھی موقع پر پہنچ گئے جبکہ دوسرے طرف مظاہرین کی تعداد بڑھتی گئی جس پر پولیس نے رانا ثناء اﷲ خاں کے گھر اور ڈیرے پر لگی خار دار تاروں کے اندرونی حصے اور ان کو آنیوالی شاہراہوں پر پولیس کی نفری میں خاطر خواہ اضافہ کر دیا ‘ پولیس کی طر ف سے مظاہرین پر اندھا دھند آنسو گیس کے شیل فائر کئے گئے ‘ اس طرح سے سمن آباد اور سمندری روڈ کا علاقہ میدان جنگ بنا رہا اور علاقہ نو گو ایریا میں تبدیل ہو گیا ‘ مظاہرین رانا ثناء اﷲ کو قادیانیوں کے حق میں بیان دینے کا الزام عائد کرتے ہوئے نعرے لگاتے رہے کہ پولیس پیچھے ہٹ جائے ‘ وہ رانا ثناء اﷲ کے ڈیرے اور گھر کو آگ لگائیں گے۔ مختلف مقامات پر پولیس اور مظاہرین کے درمیان لڑائی ‘ مار کٹائی ہو تی رہی اور شہر میں حالات کشیدہ رہے ‘پولیس نے مظاہرین کو کینال روڈ کے مختلف مقامات پر روکا جہاں لاٹھی چارج اور پتھرائو ہو تا رہا جس سے کینال روڈ کے مختلف علاقوں کیلئے ٹریفک معطل رہی‘ مظاہرین رات گئے تک رانا ثناء اﷲ کے گھر اور ڈیرے کے قریب نعرہ بازی کرتے رہے ‘ اعلی پولیس حکام نے رانا ثناء اﷲ کے گھر اور ڈیرے کے قریب تا حکم ثانی بھاری نفری تعینات رکھنے کے احکامات جاری کر دئیے ہیں تاہم پولیس کے مطابق رانا ثناء اﷲ اور ان کے اہلخانہ گھر پر موجود نہیں ہیں۔سیالکوٹ سے نامہ نگار کے مطابق اسلام آباد دھرنے کے خلاف ہونے والے احتجاج کرنے والے جلوس میں شامل افراد نے صوبائی وزیر بلدیات کے ڈیرے پر حملہ کرکے توڑ پھوڑ کی۔ جلوس کے شرکاء نے تھانہ نیکاپورہ سے چند گز کے فاصلہ پر واقع صوبائی وزیر بلدیات محمد منشاء اللہ بٹ کے ڈیرے پر پتھراؤ کیا، فلیکسیں پھاڑ دیں اور ڈیرے کے دیواروں پر عید میلاد النبیؐ کے سلسلہ میں لگائی جانے والی لائیٹس توڑ دیں۔ بتایا گیا ہے کہ صوبائی وزیر بلدیات اس وقت اپنے ڈیرے پر موجود نہ تھے۔ دریں اثنا سنی اتحاد کونسل کے زیر اہتمام منعقدہ تیس اہل سنت جماعتوں نے آج بروز پیر 27 نومبر کو ملک گیر شٹر ڈاؤن ہڑتال کی کال دے دی۔ اجلاس کے مشترکہ اعلامیہ میں کہا گیا ہے کہ تاجر اپنی دکانیں بند کر کے شہدائے ختم نبوت کے ساتھ محبت کا ثبوت دیں۔ ختم نبوت کے پروانوں پر گولیاں برسانے والی حکومت کے خاتمے تک تحریک جاری رہے گی۔ شہدائے ختم نبوت کا قصاص اور خون کے ایک ایک قطرے کا حساب لیں گے۔ عید میلاد النبی پارلیمنٹ ہاؤس کے سامنے منائی جائے گی۔ تمام سیاسی جماعتیں حکومت مخالف تحریک ختم نبوت کا ساتھ دیں۔ اہل سنت آئندہ الیکشن میں ن لیگ کو ووٹ نہیں دیں گے۔ ایک وزیر کو بچانے کے لئے ملک کو آگ میں جھونکا گیا۔ عاشقان رسول پر ظلم کرنے والوں کی نسلیں برباد ہو جائیں گی۔ نواز شریف اور شہباز شریف شہدائے ختم نبوت کے قاتل ہیں۔ ایف آئی آر شریف برادران کے خلاف درج ہونی چاہئے۔ صدارت صاحبزادہ حامد رضا نے کی۔ اجلاس میں جماعت اہل سنت، جمعیت علماء پاکستان نورانی، پاکستان سنی تحریک، مرکزی جے یو پی، نظام مصطفے پارٹی، مرکزی جماعت اہل سنت، انجمن طلباء اسلام، پاکستان مشائخ کونسل، پاکستان فلاح پارٹی، مصطفائی تحریک، تحفظ ناموس رسالت محاذ، تنظیم المساجد اہل سنت، سنی علماء بورڈ، جانثاران ختم نبوت، مرکزی مجلس چشتیہ، سنی یوتھ ونگ، انجمن خدام الاولیا، تحریک فیضان اولیائ، جماعت الصالحین، تحریک فروغ اسلام، انجمن طلباء مدارس عربیہ، تحریک نفاذ فقہ حنفیہ، ادارہ المصطفے، مصطفائی جسٹس کونسل اور دوسری اہل سنت جماعتوں کے مرکزی رہنماؤں نے شرکت کی۔ ملتان (نامہ نگار خصوصی‘ نمائندہ خصوصی‘ نمائندوں سے) ملتان شہر سمیت دیگر اضلاع میں اسلام آباد میں تحریک لبیک یارسول اللہ کے دھرنے پر پولیس آپریشن‘ تشدد کے خلاف دوسرے روز بھی دینی‘ سیاسی‘ تجارتی تنظیموں نے زبردست احتجاجی مظاہرے کئے‘ ہڑتال کی‘ دھرنے دئیے۔ حکومت مخالف ریلیاں نکالی گئیں۔ احتجاجی دھرنوں کے باعث ٹریفک کی روانی بری طرح متاثر رہی۔ تحریک انصاف کے مرکزی وائس چیئرمین مخدوم شاہ محمود قریشی‘ رکن صوبائی اسمبلی جاوید اختر انصاری نے دھرنا کے شرکاء سے اظہار یکجہتی کے لئے چوک گھنٹہ گھر پہنچ گئے۔ پنجاب ٹیچر یونین کا بھی تحریک لبیک یارسول اللہ کے شرکاء سے اظہار یکجہتی کیا اور مطالبہ کیا کہ وزراء قانون زاہد حامد‘ رانا ثناء اللہ سمیت مکمل کابینہ مستعفی ہو۔ گزشتہ روز مرکزی جماعت اہلسنت اور جمعیت علماء پاکستان کے احتجاجی مظاہرہ کی قیادت صاحبزادہ احمد میاں اور آل پاکستان انجمن تاجران کے چیئرمین خواجہ سلیمان صدیقی‘ عارف فصیح اللہ‘ سنی تحریک کے ڈاکٹر عمران مصطفی قادری‘ قومی تاجر اتحاد کے صدر سلطان محمود ملک‘ اشرف قریشی و دیگر رہنما ملک اقبال ڈوگر‘ شیخ محمد شفیق‘ محمد عاقل قریشی‘ حاجی خلیل راں کی قیادت میں مختلف مقامات سے ریلیاں نکالی گئیں۔ جماعت اہلسنت کے زیر اہتمام احتجاجی ریلی نکالی گئی جس میں بزم السعید‘ سلسلہ سیفیہ نقشبندیہ کے رہنماؤں‘ کارکنوں نے بڑی تعداد میں شرکت کی۔ ریلی کی قیادت جماعت اہلسنت کے مرکزی رہنما علامہ سید ارشد سعید کاظمی‘ قاری خادم حسین سعیدی‘ وسیم ممتاز‘ جے یو پی کے مرکزی ڈپٹی سیکرٹری محمد ایوب مغل‘ عزیز رسول سیفی‘ ڈاکٹر محمد صدیق خان قادری‘ علامہ سید رمضان شاہ فیضی‘ محمد یوسف‘ نجم شہزاد نے قیادت کی۔ مختلف مقامات سے نکالی گئیں ریلیاں چوک گھنٹہ گھر پر اکٹھی ہو گئیں اور دھرنا دیا جس میں تاجروں کی بڑی تعداد نے شرکت کی۔ چوک گھنٹہ گھر پر مخدوم شاہ محمود قریشی نے دھرنا کے شرکاء سے اظہار یکجہتی کیا۔ اس موقع پر ریلی اور دھرنا کے شرکاء نے حکمرانوں کے خلاف نعرے بازی کی۔ وفاقی اور صوبائی وزراء قانون زاہد حامد‘ رانا ثناء اللہ کے فوری طور پر مستعفی ہونے کا مطالبہ کیا۔ گرفتار رہنماؤں‘ کارکنوں کی فوری رہائی اور آپریشن مکمل طور پر بند کرنے کا بھی مطالبہ کیا جبکہ دینی اور تجارتی تنظیموں نے آج بھی احتجاجی مظاہروں کا اعلان کیا۔ دریں اثناء تحریک لبیک یارسول اللہ کے دھرنے پر پولیس آپریشن کے خلاف ملتان شہر میں غلہ منڈی سمیت مختلف بازاروں‘ مارکیٹوں میں دن 2 بجے تک ہڑتال کی گئی۔ احتجاجی مظاہروں‘ دھرنوں میں تاجروں کی بڑی تعداد نے شرکت کی۔ تاہم ملتان کینٹ سمیت چند ایک مارکیٹوں میں جزوی ہڑتال رہی۔ قومی تاجر اتحاد نے آج دن 2 بجے تک شہر میں ہڑتال کا اعلان کیا ہے۔ آل پاکستان انجمن تاجران (خواجہ سلیمان صدیقی گروپ) کی کال پر شہربھر میں دوپہر 2 بجے تک ہڑتال کی گئی اور کاروباری سرگرمیاں معطل رہی۔ اس دوران دن 11 بجے حسین آگاہی میں مسجد ولی محمد سے ایک احتجاجی ریلی نکالی گئی جس کی قیادت آل پاکستان انجمن تاجران کے چیئرمین خواجہ سلیمان صدیقی اور جمعیت علمائے پاکستان کے قاری احمد میاں نے کی۔ ریلی کے گھنٹہ گھر پہنچنے پر شرکاء نے دھرنا دیا۔ جس سے خطاب کرتے ہوئے خواجہ سلیمان صدیقی‘ قاری احمد میاں‘ عارف فصیح اللہ‘ سلطان محمود ملک‘ اکرم حکیم‘ زین عابدین (موتی والے) دیگر نے خطاب کیا۔ انہوں نے کہا کہ احتجاج اس وقت تک جاری رہے گا جب تک ملوث عناصر کو بے نقاب نہیں کیا جاتا اور قرار واقعی سزا دی جاتی۔ مزید براں قومی تاجر اتحاد کے مرکزی رہنما سلطان محمود ملک نے آج (پیر) شہر بھر میں دوپہر 2 بجے تک ہڑتال کا اعلان کیا۔ علاوہ ازیں کینٹ اور شہر کی نواحی مارکیٹیں ہڑتال کے باعث جزوی طور پر بند رہیں۔ پلازہ‘ پٹرول پمپ مالکان نے قناتیں لگا کر عقبی راستوں سے سیل جاری رکھی۔ ہڑتال کے باعث شہریوں کو پریشانی کا سامنا رہا۔ متحدہ میلاد کونسل کے صدر زاہد بلال قریشی نے کہا ہے کہ حکمرانوں نے اسلام آباد میں جاری ختم نبوت دھرنے کے شرکاء پر حملہ کر کے اپنے پاؤں پر خود کلہاڑی ماری۔ حکمران نتائج بھگتنے کے لئے تیار رہیں۔ ہم اکابرین اہل سنت کے ہر فیصلے پر لبیک کہتے ہوئے سر تسلیم خم کریں گے۔ ملتان ٹیکس بار ایسوسی ایشن بار کی ایگزیکٹو باڈی کا ہنگامی اجلاس بار روم ریجنل ٹیکس آفس زیر صدارت صدر بار شبیر فخر الدین منعقد ہوا۔ صدر بار شبیر فخر الدین نے کہا کہ ناموس رسالت ﷺ ہر مسلمان کے لئے اپنی جان‘ مال اور اولاد سے زیادہ مقدم اور محترم ہے جس کی حرمت کی پاسبانی کے لئے مسلمان جام شہادت نوش کرنا اپنی شان سمجھتا ہے۔ معاملہ کی سنگینی کے پیش نظر حکومت کو چاہیے کہ فوراً راجہ ظفر الحق کی سفارشات کو منظر عام پر لا کر ذمہ داران کو قرار واقعی سزا دی جائے اور واقعہ کی سنگینی کے پیش نظر 27 نومبر بروز سوموار کو ہڑتال کا اعلان کیا گیا۔ دریں اثناء عالمی مجلس تحفظ ختم نبوت کے مرکزی امیر شیخ الحدیث مولانا ڈاکٹرعبدالرزاق،نائب امراء مولانا خواجہ عزیزاحمد،مولانا پیرحافظ ناصرالدین خاکوانی،سیکرٹری جنرل مولانا عزیزالرحمن جالندھری،شاہین ختم نبوت مولانا اللہ وسایا،مولانا محمداسماعیل شجاع آبادی،مولانا عبدالنعیم ودیگرنے ایک ہنگامی اجلاس کے بعداپنے مشترکہ بیان میں دھرنا مظاہرین کیخلاف طاقت کے استعمال کی پرزور الفاظ میں مذمت کرتے ہوئے کہا کہ حکومت تحمل و بردباری کا مظاہرہ کرتے ہوئے افہام وتفہیم سے اس حساس معاملے کو حل کرے ۔نیزاجلاس میں مظاہرین سے مطالبہ کیا گیا کہ مظاہرین گھیراؤ جلائوکرنے والے والے افراد پرکڑی نظررکھیں تاکہ اس عمل سے تحریک بدنامی کا شکار نہ ہو۔ دریں اثناء مجلس احرار اسلام کی مرکزی قیادت امیر احرار مولانا سید عطاء المؤمن بخاری،جنرل سیکرٹری مولانا طاہر سلیم ، مرکزی ناظم نشریات جمیل الرحمان بہلوی ،مرکزی راہنما مولانا ابوبکرعبداللہ ،مفتی محمد معاویہ اور سید عطاء اللہ ثالث بخاری نے مشترکہ بیان میں کہا کہ ختم نبوت کے حلف نامے میں تبدیلی ایک سازش کے تحت کی گئی ہے حکومت مجرمانہ ہٹ دھرمی چھوڑ کرحلف نامے میں تبدیلی کرنے والے سازشیوں کو بے نقاب کرکے معافی مانگ لیتی تو حالات نہ بگڑتے۔ اس بگاڑ کی ذمہ دار حکومت کی نااہلی ہے۔انہوں نے کہا ہے کہ نشریات بند کرنا کوئی مسئلہ کا حل نہیں اس سے افواہیں پھیلتی ہیں اور عوام میں تشویش و اضطراب بڑھتاہے۔ انہوں نے تمام دینی و سیاسی تنظیموں سے اپیل کی ہے کہ اکٹھے ہوکر اس مسئلہ کو حل کرنے کی کوشش کریں۔ تحریک منہاج القرآن جنوبی پنجاب کے ترجمان رائو محمد عارف رضوی نے کہا ہے کہ ملک میں حکومت نام کی کوئی چیز نظر نہیں آرہی ،حکمران فوری طور پر مستعفی ہوں۔عقیدہ ختم نبوت ہر مسلمان کے ایمان کی جان ہے جس پر کسی بھی قسم کا حملہ قابل قبول نہیں ہے۔ مرکزی انجمن تاجران گلگشت اور انجمن تاجران گول باغ گلگشت کے زیر اہتمام اسلام آباد میں تحریک لبیک یارسول اللہ کے دھرنے پر آپریشن کے خلاف الگ الگ احتجاجی مظاہرے کئے گئے اور ہڑتال کی گئی۔ ٹھٹھہ صادق آباد سے نمائندہ نوائے وقت کے مطابق جماعت اہلسنت ،انجمن تاجران کی طرف سے پل 132،پل 14پر اسلام آباد دھرنا مظاہر ین پر تشد د کیخلاف احتجاجی ریلیاں نکالی گئیں۔ تاجروں نے شٹر ڈان ہڑتال کی۔ پل 14پر نکالی گئی احتجاجی ریلی کے دوران علما ء کرام ،مظاہرین نے ملتان وہاڑی روڈ بند کرکے بھر پور احتجاج کیا،اس موقع پر ٹھٹھہ صادق آباد ،جہانیاں پولیس کی بھاری نفر ی بھی تعینات کی گئی تھی۔ بورے والا سے نامہ نگار کے مطابق تحریک لبیک یا رسول اللہ کے سینکڑوں کارکنان کا دھرنا دوسرے روز بھی جاری،دہلی ملتان روڈ پر پی آئی لنک کینال کے پل پر رکاوٹیں کھڑی کر کے روڈ بند کر دیا گیا۔ شاہ جمال سے نامہ نگار کے مطابق دھرنے کے شرکاء پر تشدد کے خلاف شاہ جمال میں احتجاجی مظاہرہ مدنی چوک(ملانوالا) کے مقام پر کئی گھنٹے جتوئی روڈ بلاک احتجاج میں خواتین بھی شامل ہو گئیں۔ دھرنا کئی گھنٹے تک جاری رہا۔ مخدوم رشید سے نامہ نگار کے مطابق پورے ملک کی طرح مخدوم رشید شہر میں بھی ختم نبوت کے سلسلہ میں پرامن ریلی کا انعقاد کیا گیا۔ محسن وال سے نامہ نگار کے مطابق ملک بھر کی طرح میاں چنوں میں سخت سیکورٹی کے انتظامات مذہبی تنظیموں کے احتجاج کی وجہ سے ملک بھر کے پٹرول پمپس بند کروا دیئے گئے دوسری طرف مختلف تنظیموں کی ریلی ٹی چوک میں آکر اختتام پذیر ہوئی۔ کوٹ ادو سے خبر نگار کے مطابق اسلام آباد میں فیض آباد چوک پرتحریک لبیک یا رسول اللہﷺ کے احتجاجی دھرنے کے خلاف پولیس اپریشن ،کوٹ ادو کے علاقے چوک سرور شہید کلمہ چوک میں مولانا حسین احمد مدنی کی قیادت میںدوسرے روز بھی دھرنا جاری ہے، مظاہرین نے شہر کے داخلی و خارجی راستے ٹائر جلا کر بند کر دئیے ،احتجاجی مظاہرین نے دھرنے دے کر ٹریفک کی روانی معطل کر دی۔ کرم پور سے نامہ نگار کے مطابق کرم پور میں تحریک لبیک یارسول اللہ کے زیر اہتمام احتجاجی ریلی نکالی گئی،جس میںتاجران ،طلبہ ،علماء کرام سمیت ہر مکاتب فکر سے تعلق رکھنے والے افراد نے بھر پور شرکت کی۔جہانیاں سے نامہ نگارکے مطابق بار ایسوسی ایشن نے مکمل ہڑتال کی جبکہ28نومبر کو جہانیاں شہر میں شٹر ڈاؤن ہڑتال ہو گی۔ اسلام آباد دھرنے کے شرکاء پر پولیس تشدد کے خلاف تحریک لبیک یا رسول اللہ ،جماعت اہلسنت ،انجمن طلباء اسلام اور دیگر مذہبی تنظیموں کی جانب سے نواحی اڈہ پل114احتجاجی مظاہرہ کیا گیا،جہانیاں کے علاقہ پل132دس آر پر بھی جماعت اہلسنت اور انجمن تاجران کی جانب سے احتجاجی ریلی نکالی گئی اور ملتان دنیا پور روڈ پر شدید احتجاجی مظاہرہ کیا گیا ۔ کبیروالا سے نامہ نگار کے مطابق کبیروالا شہر اور دیگر نواح میں دوسرے روز بھی احتجاج کا سلسلہ جاری رہاہے ،کبیروالا شہر میں بعض کاروباری ادارے احتجاجاً بند رہے ،کبیروالا شہراور نواحی علاقہ کوہی والا میں احتجاجی دھرنے جاری رہے ،آج کبیروالا شہر سمیت تحصیل کبیروالا شٹرڈائون اور پہیہ جام ہڑتال کرنے کا اعلان کیا گیا ہے ۔ گزشتہ شب چونگی مخدوم پور جھنگ روڈ پر جاری احتجاجی دھرنے میں جمعیت علماء اسلام (ف) کے مرکزی سرپرست اعلیٰ مولانا عبدالکریم نعمانی ،پاکستان تحریک انصاف کے رہنما رانا نثار وقار ،تحریک مہناج القران کے پروفیسر اعجاز احمد چغتائی کی قیادت میں نمائندہ وفود نے شرکت کی اور شرکاء دھرنا کے ساتھ اظہار یکجہتی کیا ۔ مظفرگڑھ سے نامہ نگار کے مطابق قنوان چوک پر احتجاجی دھرنا دیا گیا،جس میں جماعت اہلسنت ،جمیعت علماء پاکستان (نورانی)،تحریک منہاج القرآن،تحریک لبیک یا رسول اللہ،انجمن مہریہ نصیریہ ویلفیئرکونسل ،مجلس وحدت مسلمین ،انجمن طلباء اسلام،متحدہ علماء مشائخ امن کونسل،تنظیم گلشن بارواور دیگر تنظیموں کے کارکنان نے شرکت کی ۔ مظفرگڑھ سے نامہ نگار کے مطابق پل نہر گنیش واہ سے احتجاجی ریلی نکالی گئی جو کہ کچہری چوک مظفرگڑھ پہنچ کر دھرنے کی شکل اختیار کر گئی‘ احتجاجی دھرنے سے ایم این اے جمشید خان دستی‘ پیر سید عبدالرزاق بخاری‘ پیر سید غلام علی بخاری‘ سید بلال جاوید ‘ محمد طارق چشتی‘ محمد سلیم گولڑوی‘ رانا عمر دراز فاروقی‘ سجاد سیال و دیگر مقررین نے خطاب کیا۔ سلطان کالونی سے نامہ نگار کے مطابق چار گھنٹے سے زائد سلطان کالونی چوک میں دھرنا دیا گیا سلطان کالونی میں مظاہرین نے سلطان کالونی چوک کو ٹائرجلا کر ٹریفک کے لیے مکمل بند کردیا ۔کراچی ،سے اسلام آباد اور کوٹ ادو ملتان جانے والی ٹریفک بلاک رہی۔ مخدوم پور پہوڑاں سے نمائندہ نوائے وقت ‘ نمائندہ خصوصی کے مطابق مخدوم پور میں جماعت اہلسنت سنی تحریک اور مرکزی میلاد کمیٹی کے زیر اہتمام تحفظ ختم نبوت ریلی نکالی گئی اور شٹر ڈاؤن ہڑتال کی گئی۔ بستی تحریک کی اپیل پر تمام تاجر تنظیموں نے مکمل شٹر ڈاؤن ہڑتال کی اور کنوینئر سنی تحریک یونٹ مخدوم پور ملک اختر محمود گولڑوی کی زیر قیادت احتجاجی جلوس نکالا۔شجاع آباد‘سکندرآباد سے خبرنگار‘نامہ نگار کے مطابق شجاع آباد سمیت تحصیل بھر میں آج مکمل پہیہ جام اور شٹرڈاؤن ہڑتال ہوگی تحصیل بھر کے مختلف مقامات پر ریلیاں نکالی جائیں گی۔ قبل ازیں ختم نبوت آئین میں ترمیم کے خلاف سکندرآباد اور چک آرایس میں ریلیاں نکالی گئیں اور مین روڑ بلاک کرکے حکومت کے خلاف شدید احتجاج کیاگیا۔</TEXT>
