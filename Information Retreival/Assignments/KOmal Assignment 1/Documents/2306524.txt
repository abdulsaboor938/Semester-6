<DOCNO>2306524</DOCNO>
<HL>کراچی میں وکلاء کا قتل، ملک بھر میں وکلاء کا احتجاج، عدالتی امو رکا بائیکاٹ</HL>
<AUTHOR>جیو اردو نیوز</AUTHOR>
<DATELINE> Pakistan 2013-05-30 01:05:00+05</DATELINE>
<TEXT>کراچی … کراچی میں گزشتہ روز 2 کمسن بچوں سمیت قتل کئے جانے والے سندھ ہائی کورٹ کے وکیل کوثر ثقلین کی ٹارگٹ کلنگ کے خلاف ملک بھر کی وکلای برادری نے احتجاجاً عدالتی امور کا بائیکاٹ کیا۔ سندھ ہائی کورٹ کے وکیل کوثر ثقلین کو ان کے بچوں عون عباس اور محمد عباس سمیت گزشتہ روز کراچی میں قتل کردیا گیا تھا۔ سینئر وکیل کی بچوں سمیت ٹارگٹ کلنگ کے خلاف ملتان، خانیوال، وہاڑی، مظفرگڑھ، ڈیرہ غازی خان، لودھراں، بہاولپور، بہاولنگر اور رحیم یار خان سمیت پنجاب کے اکثر علاقوں میں وکلاء نے ہڑتال کی اور عدالتی امور کابائیکاٹ کیا۔ سندھ، خیبرپختونخوا اور بلوچستان کے بیشتر اضلاع میں بھی کوثر ثقلین کو بچوں سمیت موت کے گھاٹ اتارے جانے کے خلاف وکلاء نے ہڑتال کی اور واقعے کی شدید مذمت کرتے ہوئے قاتلوں کی فوراً گرفتاری اور انہیں قرار واقعی سزا دینے کا مطالبہ کیا۔</TEXT>
