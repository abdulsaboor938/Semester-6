<DOCNO>2581456</DOCNO>
<HL>بھارتی تاریخ میں پہلی مرتبہ انٹیلی جنس بیورو کا سربراہ مسلمان ہوگا</HL>
<AUTHOR>اردو پوائنٹ</AUTHOR>
<DATELINE> Pakistan 2012-11-27 23:33:50+05</DATELINE>
<TEXT>نئی دہلی(اُردو پوائنٹ اخبار تازہ ترین۔27نومبر۔2012ء) ہریانہ سے تعلق رکھنے والے الوک جوشی بھارت کی خفیہ انٹیلی جنس ایجنسی\'\' را\'\' کے نئے سربراہ ہونگے جبکہ بھارت کی تاریخ میں پہلی مرتبہ انٹیلی جنس بیورو کا سربراہ ایک مسلمان کو بنایا جا رہا ہے، بیرون ملک جاسوسی کرنے والی بھارت کی خفیہ ایجنسی را کے نئے سربراہ الوک جوشی کو دو سال کیلئے یہ ذمہ داریاں دی گئی ہیں۔ () وہ ایس کے تری پاٹھی کی جگہ لیں گے جن کے عہدے کی میعاد 29 دسمبر کو ختم ہو رہی ہے، الوک جوشی اس وقت را کے اسپیشل سیکریٹری کے طور پر کام کر رہے ہیں۔ ان کے بعد یہ جگہ یشوردھن آزاد سنبھالیں گے جو اس وقت اسپیشل ڈائریکٹر انٹیلی جنس بیورو کے طور پر فرائض انجام دے رہے ہیں۔ادھر بھارت کے سب سے بااثر خفیہ ادارے انٹیلی جنس بیورو کے سربراہ اب سید آصف ابراہیم ہونگے۔ انگریزوں کے دور میں 1877 میں بننے والے اس خفیہ ادارے کے پہلے مسلمان سربراہ کے بارے میں معروف ہے کہ وہ ملک میں ہونے والی مسلم عسکریت پسندی کا گہرا شعور رکھتے ہیں۔ آل انڈیا مسلم مجلس مشاورت نے آصف ابراہیم کی تقرری کا خیرمقدم کیا ہے ۔</TEXT>
