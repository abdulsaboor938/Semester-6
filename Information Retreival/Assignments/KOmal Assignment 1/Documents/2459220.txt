<DOCNO>2459220</DOCNO>
<HL>وکلاء برادری کی ہڑتال کامیاب رہی جو اتحاد کا مظہر ہے، عدلیہ بھی اپنی ساکھ بحال کرنے کیلئے ہماری صفوں میں کھڑی ہو جائے، سپریم کورٹ بار اور پاکستان بار کونسل کی مشترکہ پریس کانفرنس، لاہور میں وکلاء پر تشدد کی مذمت،چیف جسٹس کے حق میں دستاویز مرتب کرنے اور جوڈیشل کونسل میں فریق بننے کے لئے درخواست دینے کااعلان</HL>
<AUTHOR>اردو پوائنٹ</AUTHOR>
<DATELINE> Pakistan 2007-03-12 15:14:28+05</DATELINE>
<TEXT>اسلام آباد(اُردو پوائنٹ اخبار تازہ ترین۔12مارچ۔2007ء) صدر سپریم کورٹ بار ایسوسی ایشن منیر اے ملک نے وکلاء برادری کو ہڑتال پر مبارکباد دیتے ہوئے کہا ہے کہ سول جج کی عدالت سے لیکر سپریم کورٹ تک مکمل اور کامیاب ہڑتال رہی اور پوری وکلاء برادری نے مکمل اتحاد کا ثبوت دیا ہے-تشدد کی مذمت کرتے ہیں آج کی ہڑتا ل سے ہمارا عزم پختہ ہوا ہے۔عدلیہ بھی اپنی بچی کھجی ساکھ برقرار رکھنے کے لئے وکلاء کی صفوں میں کھڑی ہو جائے ۔ () سپریم کورٹ بار ایسوسی ایشن اور پاکستان بار کونسل سپریم کورٹ جوڈیشل کونسل کے سیکرٹریٹ میں درخواست داخل کریں گے کہ ہمیں چیف جسٹس کے خلاف مقدمہ میں شریک کیا جائے اور ہمیں یقین ہے کہ جو لوگ عدلیہ کی آزادی پر یقین رکھتے ہیں وہ ہماری درخواست مسترد نہیں کریں گے-منگل کو سپریم کورٹ میں طاقت کے ذریعے روکا گیا تو ہم سپریم کورٹ کے گیٹ کے باہر اپنی میٹنگ کریں گے- انہوں نے ان خیالات کا اظہار پیر کے روزسپریم کورٹ بار ایسوسی ایشن اور پاکستان بار کونسل کی مشترکہ پریس کانفرنس سے خطاب کرتے ہوئے کیا- انہوں نے کہاکہ اس کامیاب ہڑتال کی وجہ وکلاء برادری کا متحدہونا ہے حکومت کی طرف سے یہ دعوی کیا گیا تھا کہ حکومت وکلاء کا لاہور میں ایک کنونشن کرے گی میں آپ کو بتانا چاہتا ہوں کہ جس شدت سے لاہور میں مظاہرہ ہوا ہے وہ اس بات کا ثبوت ہے کہ وکلاء برادری متحد ہے- اگر شدید چوٹیں لطیف کھوسہ صاحب کو آئی ہیں تو لاٹھیاں حامد خان صاحب کو بھی پڑی ہیں میرے سیکرٹری ذوالفقار بخاری کو بھی چوٹیں آئی ہیں انہوں نے زندہ دلان لاہور کے وکلاء کو مبارکباد دی- انہوں نے کہاکہ میں تمام وکلاء تنظیموں کے خیالات کی ترجمانی کر رہا ہوں اور میں لاہور میں وکلاء کے پرامن جلوس پر تشدد کی مذمت کرتا ہوں- آج کی ملک گیر ہڑتال ہمارے عزم کو مزید پختہ کرتی ہے- اس موقع پر پاکستان بار کونسل کے نمائندہ راجہ شفقت عباسی نے کہاکہ عدلیہ سے درخواست ہے کہ وہ اپنی صفوں میں اتحاد پیدا کریں اور اس نازک موقع پر عدلیہ کا بچی کھچی ساکھ بحال کرنے کیلئے جدوجہد میں وکلاء کے ساتھ کھڑے ہوں -عدلیہ میں شامل لوگ بھی پہلے وکیل ہیں چند پیسوں کیلئے ایسا نہ کریں اور کالے کوٹ کی دھجیاں نہ بکھیریں انہوں نے کہاکہ عدلیہ کے نمائندے پاکستان بار کونسل کے لائسنسوں کا احترام کرتے ہوئے وکلاء کا ساتھ دیں- منیر اے ملک نے بتایا کہ ایم اے جناح روڈ کراچی پر وکیلوں نے دھرنا دیا اور سپریم کورٹ رجسٹری میں کوئی کام نہیں ہوا-سندھ ہائی کورٹ میں کچھ جج بھی نہیں بیٹھے- حیدر آباد،سکھر،نوشیرو فیروز میں بھی مکمل ہڑتال رہی- انہوں نے کہاکہ منگل کو ہم یوم سیاہ منائیں گے-جب ایل ایف او کی تحریک میں سپریم کورٹ کے دفاتر بند کر دیئے گئے تھے تو ہم نے سڑک پر کنونشن کیا تھا اگر ہمیں منگل کو سپریم کورٹ میں طاقت کے ذریعے روکا گیا تو ہم سپریم کورٹ کے گیٹ کے باہر اپنی میٹنگ کریں گے-انہوں نے کہاکہ ہو سکتا ہے کہ آج شام تک ہم میں سے بہت سے ساتھی گرفتار ہو جائیں-اس صورت میں قیادت کی سیکنڈ لائن تشکیل دی جا چکی ہے وہ میٹنگ کرے گی-انشاء اللہ منگل کو سپریم کورٹ بار ایسوسی ایشن اور پاکستان بار کونسل سپریم کورٹ جوڈیشل کونسل کے سیکرٹریٹ میں درخواست داخل کریں گے کہ ہمیں چیف جسٹس کے خلاف مقدمہ میں شریک کیا جائے اور ہمیں یقین ہے کہ جو لوگ عدلیہ کی آزادی پر یقین رکھتے ہیں وہ ہماری درخواست مسترد نہیں کریں گے-سپریم کورٹ کے جج راجہ فیاض کے استعفی دیئے جانے کی افواہ کے حوالے سے انہوں نے کہا کہ یہ میرے علم میں نہیں انہوں نے اگر کوئی ایسا اقدام اٹھایا ہے تو میں انہیں سیلوٹ کرتا ہوں-منیر ملک نے کہاکہ میں نے اپنی ذمہ داری کو نیک نیتی سے نبھایا ہے- انہوں نے کہاکہ سپریم کورٹ بار ایسوسی ایشن نے ایک دستاویز بنائی ہے وکالت نامے کی شکل میں جس کا عنوان ہے ”فیڈریشن آف پاکستان ورسز افتخار محمد چوہدری،، اس پر تمام وکلاء اپنے دستخط کریں گے- منیر ملک نے توہین عدالت کے حوالے سے ایک سوال کے جواب میں کہا کہ مجھے توہین عدالت کا نوٹس دیں میں حاضر ہو جاؤں گا-انہوں نے کہاکہ لاہور ہائی کورٹ کے چیف جسٹس کے خلاف وہاب الخیری اور فضل صدیقی کی دو درخواستیں پڑی ہیں- اس وقت مسئلہ چیف جسٹس کے خلاف الزامات کا نہیں صرف یہ ہے کہ چیف ایگزیکٹو چیف جسٹس کو اپنے عہدے سے معطل کر سکتا ہے یا نہیں-انہوں نے کہا کہ چیف جسٹس کو غیر فعال کر کے اسے پہلے ہی قصور وار بنا دیا گیا- میری غیر فعال چیف جسٹس افتخار محمد چوہدری سے جب بات ہوئی تو میں نے انہیں یہ کہا کہ بار آپ کا دفاع کرے گی-نعیم بخاری کے حوالے سے بات چیت کرتے ہوئے انہوں نے کہاکہ اگر وہ اپنی غلطی کو میک اپ کرنا چاہتے ہیں تو مجھے اس پر کوئی اعتراض نہیں لیکن اس سے پہلے وہ بابر اعوان اور اکرم شیخ سے مشورہ کر لیں- انہوں نے کہاکہ ہر تحریک میں پہلے دن لوگ آپ کے ساتھ نہیں آتے لیکن مجھے امید ہے کہ کل ہمارے ساتھ بہت سے لوگ شامل ہو جائیں گے- اس سے قبل منیر ملک نے سپریم کورٹ بار کے کیفے ٹیریا میں پریس بریفنگ دیتے ہوئے کہاکہ ہم کسی ڈکٹیٹر کو تسلیم نہیں کریں گے جنرل مشرف نے وردی پہن کر چیف جسٹس کو ہٹایا-ہمارا وجود عدلیہ سے ہے اور ہم چاہتے ہیں کہ عدلیہ انصاف فراہم کرے- جن لوگوں نے فوج کی بی ٹیم کا کردار ادا کیا ہے اس سے عدلیہ کا نقصان ہوا ہے- انہوں نے کہاکہ چیف جسٹس کی عہدے کی آئینی بحالی تک ہمارا احتجاج جاری رہے گا-انہوں نے کہاکہ کچھ عدالتوں میں ایسا بھی ہوا ہے کہ وکیل آ گئے ہیں تو ججوں نے کہاکہ آج تو ہڑتال ہے آپ کیوں آئے ہیں انہوں نے کہاکہ آج بھی ہمارے اندر کالی بھیڑیں موجود ہیں ہم ان کا مکمل بائیکاٹ کریں گے-ہم نے بکے ہیں اور نہ بکیں گے-</TEXT>
