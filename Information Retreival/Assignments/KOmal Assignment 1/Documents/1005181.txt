<DOCNO>1005181</DOCNO>
<HL>پیپلز پارٹی کو نظریاتی بنیاد کی طرف واپس لیکر جانا شہید قائدین کو بہترین خراج عقیدت پیش کرنا ہوگا</HL>
<AUTHOR>روزنامہ جنگ</AUTHOR>
<DATELINE> Pakistan 2016-06-21 05:06:00+05</DATELINE>
<TEXT>تحریر:واجد شمس الحسن (سابق ہائی کمشنربرطانیہ ) ’’ ہم نےبہت دکھ اور تکلیفیں جھیلی ہیں، ایک روز موسم بدلے گا اور حالات پلٹ جائینگے اورانشاء اللہ ایسا بہت جلد ہوگا‘‘ بینظیر بھٹو نےیہ الفاظ 2003ء میں اپنی 50ویں سالگرہ پر کہے۔ موسم اور حالات بدلنے میں تقریباً 5سال لگے لیکن اس کیلئےبی بی کو اپنے خون کا نذرانہ دینا پڑا۔ وہ جانتی تھیں کہ درندے انکے درپے تھے اور ’’کوئی بہت خطرناک چیز انکی منتظر تھی ‘‘ لیکن پھر بھی وہ واپس پاکستان آئیں۔ وہ کہتی تھیں کہ ’’آمریت سے نجات کیلئے میرےعوام میرا انتظار کر رہے ہیں ‘‘ جب انہیں کہا جاتا کہ آپ لندن یا دبئی سے بھی عوام کی رہنمائی کر سکتی ہیں تو ان کا جواب صاف نا میں ہوتا۔ وہ کہتیں کہ ’’لوگ مایوس ہو جائینگے‘‘۔ انہوں نے مزید کہا کہ واجد بھائی آپ کو نہیں لگتا کہ سڑک پار کرتے کسی حادثے کا شکار ہو کر مرنے سے بہتر ہے کہ آپ اس مقصد کیلئے اپنی جان دیدیں جس کیلئے آپ نے عمر بھر جدوجہد کی۔ بیشک بیٹی بالکل باپ پر گئی تھی۔ اس وقت اور 2007ء تک جنرل پرویز مشرف مطلق العنان تھےاور انکےغیر ملکی آقاانکی پشت پرتھے۔وہ بینظیر بھٹو کی واپسی میں اپنے اقتدار کا خاتمہ اور جمہوریت کی بحالی دیکھ رہے تھے اس لئے وہ پر عزم تھے کہ وہ انہیں واپس نہیں آنے دینگے اور کسی قیمت پر انتخابات میں حصہ نہیں لینے دینگے خواہ جب بھی انکا انعقاد ہو، صاف ظاہر ہے کہ وہ جانتے تھے کہ جب بھی انہوں نے وطن واپسی کا اعلان کیاتو اس سے زبردست تبدیلیوں کاسلسلہ شروع ہوگااوران کی آمریت کے خاتمے کا نقارہ بج جائیگا ۔ بینظیر بھٹو کا عوام سے نہ ٹوٹنےوالاوعدہ تھا کہ وہ آمریت کو جڑ سے اکھڑ کر جمہوریت بحال اور پاکستان کی سلامتی کو بڑھتی دہشتگردی ، فرقہ واریت، انتہا پسندی سے لاحق خطرات سے آخری سانس تک لڑنے کیلئے پاکستان آئیں گی ۔ایک کے بعد ایک طویل آمرانہ ادورا نے پاکستان اور اسکے عوام کیلئے سنگین داخلی مسائل پیدا کر دئیے تھے ، بینظیر بھٹو بیرونی خطرات سے بھی آگاہ تھیں جو کہ پاکستان اور عالمی برادری کودر پیش ہو سکتےتھےجنکے اثرات اب خطے میں اور عالمی سطح پر نمودار ہو رہے ہیں ۔ ان کا خیال تھا کہ ملک میں طاقتور اسٹیبلشمنٹ نے جمہوریت کو حقیقی طور پر کبھی پھلنے پھولنے کا موقع نہیں دیا جو 30سال تک ملک پر براہ راست حاکم رہی اور باقی عرصہ جمہوریت کے پردے کے پیچھے چھپ کر ڈوریں ہلاتی اورحکومت وقت کو اپنے اشاروں پر نچاتی رہی ۔ بے شک پاکستان آج تک جنرل ضیاء الحق اور جنرل مشرف کی بوئی فصل کاٹ رہا ہے ۔ جمہوریت کو مدتوں کچلنے کے سنگین ادارہ جاتی اثرات مرتب ہوئے ۔ پارلیمنٹ موجودہےلیکن ایک غیر سنجیدہ حکومت نے اسے تقریباً غیر فعال کر رکھا ہے،موجودہ حکومت انتقام سے پاک جمہوری روایات جو کہ سابق زرداری حکومت کا مزاج تھیں کو مزید مستحکم کرنے کے بجائے ایسا ماحول پیدا کر رہی ہے جس میں آئین سے ماورا مداخلت کا جواز ملتا ہے ۔ یہ پارلیمنٹ ہی تھی جس نے نواز شریف کو اس وقت بچایا جب 2014ء کے دھرنوں کے دوران ان کا کام تقریباً تمام ہو چکا تھا ،میں نے رائے دی تھی کہ پاناما گیٹ سکینڈل پر ٹی او آرز کی جنگ بےسودرہےگی، لگتا ہے کہ جلد بات سڑکوں تک آنےوالی ہےاور دانستہ یا نادانستہ طور پر یہ نظام کیلئے مہلک ثابت ہو گا یا اسے شدید زک پہنچےگی۔ سیاسی جماعتیں اور انکے لیڈر پہلے ہی بد نام ہو چکے ہیں،سب سے تشویشناک معاملہ ڈاکٹر عاصم کا ہے جنہیں بظاہر حسب منشاء بولنے پر مجبور کر دیا گیا ہے ۔شاید وہ وقت بھی آئے جب انہیں اس اعتراف پر مجبور کیاجائے کہ انہوں نے سومنات کے مندر پر حملہ بھی کیا تھا ۔تجزیہ نگاروں کاکہنا ہے کہ جو حالات بنتے جا رہے ہیں اس بار12اکتوبر 1999ء سے زیادہ جشن منایا جائیگاجب حکومت کے جانے کی خوشی میں لوگوں نے مٹھائیاں بانٹی تھیں۔ آج کل سیاسی جماعتوں کیخلاف سازشوں اور دھڑےبنانے کیلئے نا معلوم اہلکاروں کی طرف سے جو سیاسی چالیں چلی جا رہی ہیں وہ کسی سویلین حکومت کو تبدیل کرنے کے طریقوں کی اس کتاب میں درج ہیں جو ہر وقت اسٹیبلشمنٹ میں دستیاب ہے، جنرل مشرف نے مذہبی جماعتوں کی بیساکھیوں کے سہارے اور طالبان کیساتھ شکار اور امریکیوں کے ساتھ بھاگنے کی پالیسی سے خود کو قائم رکھا،یہ شہید بھٹو کی جدوجہد اور جان کی قربانی تھی کہ 2008ء سے پہلے انتخابات کرانے پڑے ۔ جس سے جمہوری انتقال اقتدار کی راہ ہموار ہوئی اور جنرل مشرف کو شرمناک طریقے سے جانا پڑا۔ بدقسمتی سے جمہوریت کی راہ میں کافی اتار چڑھائو آرہے ہیں اور یہ اس نہج پر نہیں جسکی شہید بھٹو نے خواہش کی تھی۔ میمو گیٹ سکینڈل میں جب اسٹیبلشمنٹ پر دے کے پیچھے حسب روایت چالیں چل رہی تھی تو اس وقت کے چیف جسٹس جنہیں مشرف نے بر طرف کیا اور پی پی حکومت نے انہیں بحال کیا تھا،نےذاتی ایجنڈے یا فوائد کیلئے کمزور جمہوری نظام کومزید غیر مستحکم کیا اور 5سال اسے غیر یقینی کیفیت کا شکار رکھا۔سابق صدر زرداری نےبینظیر بھٹو کے جمہوری مسائل کے حل میثاق جمہوریت پر قائم رہ کر اور 18ویں ترمیم کرکےصوبوں کو مزید اختیارات دئیےجس سےمرکز اور اسٹیبلشمنٹ کی ناقابل برداشت مداخلت کمزور پڑی۔ اس حقیقت کے باوجود کہ دونوں کیطرف سے 18ویں ترمیم کیخلاف سازشیں ہورہی ہیں تاہم صوبوں کو زیادہ سے زیادہ خود مختاری دیکر وفاقی ڈھانچے کو مستحکم کرنے کیلئے طاقت کا ایک اور مرکز سامنے آنا ایک بہت بڑی کامیابی ہے۔ملک کے غریب عوام سوچتے ہیں کہ کاش آج بینظیر بھٹو ز ندہ ہوتیں اور انکو درپیش مختلف مسائل مثلاً مہنگائی، لوڈشیڈنگ ، امن وامان کی بگڑتی صورتحال ، بڑھتی بیروزگاری کو حل کرتی تاہم خواتین بچوں اور اقلیتوں کو انکی کمی سب سے زیادہ محسوس ہوتی ہے۔ خوفناک تشدد کی شکار خواتین اور جبر کا شکار اقلیتیں انہیں امتیازی سلوک اور مذہبی انتہا پسندی کیخلاف اپنے شانہ بشانہ کھڑا پاتیں جو حکومت اور اسٹیبلشمنٹ کے ظاہر یا چھپے ہوئے سائبان تلے اب بھی سرگرم ہیں۔ انکی سالگرہ پر انہیں خراج تحسین پیش کرنے کیلئے پیپلز پارٹی کی قیادت کواپنےفوائدو نقصانات پرخوب غوروفکرکرنی چاہئے اور سمجھناچاہئے کہ آج اسے درپیش حالات انتہائی گراں بار ہیں ،بینظیر بھٹو کی غیرموجودگی میں ان سے نمٹنابہت بڑا چیلنج ہوگا۔ اس کیلئے غیر معمولی کوششوں اوراعلیٰ قائدانہ صلاحیتوں کی ضرورت ہوگی،یہ سمجھنا چاہئے کہ موجودہ حکومت اور اسٹیبلشمنٹ اگرچہ سوتے الگ الگ ہیں لیکن انکے خواب سانجھے ہیں کہ پیپلز پارٹی کو ایک سیاسی قوت کے طور پر مزیدکمزور کیا جائے ۔ چیئرمین پیپلز پارٹی بلاول بھٹو اور پی پی پی کے صدر آصف زرداری کو ظلم کی شکارخواتین، بچوں اور اقلیتوں کو درپیش حالات سےنکالنے کیلئے مشترکہ حکمت عملی اپنانا ہوگی۔ حالیہ کچھ دنوں میں جلا کر قتل کی گئی خواتین کی تعداد خطرےکی پار کر گئی ہے۔ بچوں کا جنسی استحصال ، بچیوں سے زیادتی اور اقلیتوں کو نشانہ بنانے کے وا قعات تیزی سے بڑھ رہے ہیں اور پریشان کن بات یہ ہے کہ نہ ہی پنجاب حکومت اور نہ وفاقی وزیر داخلہ کو اسکی کوئی فکرہے۔ بینظیر بھٹو کا یہ خواب تھا کہ پاکستان کو بانی پاکستان قائداعظم محمد علی جناح کے سیکولر، لبرل اور ترقی پسند ملک اور شہید ذوالفقار علی بھٹو کے مساوات پرقائم سماج کے وژن کی طرف لے جایاجائے۔ایک نوجوان ہونے کی حیثیت سے بلاول پیپلز پارٹی کو اسکی حقیقی مرکزکی حامی بائیں بازوکی نظریاتی بنیاد کیطرف واپس لیکر جائینگے،اس مقصد میں کامیابی شہید قائدین کو بہترین خراج عقیدت ہوگا۔</TEXT>
