<DOCNO>1407966</DOCNO>
<HL>شیر پائو کالونی،بچوں کے اغوا اور تشدد کے واقعات سے خوف و ہراس،ماں،بیٹی سمیت 4افراد کی گرفتاری</HL>
<AUTHOR>روزنامہ جنگ</AUTHOR>
<DATELINE> Pakistan 2018-08-08 05:08:00+05</DATELINE>
<TEXT>کراچی (اسٹاف رپورٹر)شیر پائو کالونی میں پراسرار طور پر دو روز کے دوران 3بچوں کو اغوا کے بعد بہیمانہ تشدد کے بعد چھوڑ دیا گیا،واقعہ کے بعد علاقہ میں خوف وہراس پھیل گیا۔تفصیلات کے مطابق قائد آباد تھانے کی حدود شیر پائو کالونی میں پیر کودو بچوںکو اغوا کیا گیا اور دو گھنٹے بعد بچوں کو تشدد کے بعد رہا کردیا جس کے بعد بچے اپنے گھر پہنچے تو ان کے جسم پر تشدد اور زخم کے نشانات دیکھ کر اہل خانہ اور محلہ شدید مشتعل ہو گئے ،واقعہ کی اطلاع ملتے ہی پولیس موقع پر پہنچ گئی اور زخمی بچوں کو تحویل میں لے کر میڈیکل کے لیے اسپتال منتقل کردیا جہاں پر ڈاکٹرز نے طبی امداد کی فراہمی کے بعد رپورٹ بنا کر بچوں کو واپس کردیا ،پولیس نے بتایا کہ زخمی بچوں کی شناخت 3سالہ سویرا دختر نظار خان اور ڈھائی سالہ حسنین ولد سبحان الدین کے نام سے کی گئی،ابھی اس واقعہ کی تفتیش جارہی تھی کہ منگل کی سہ پہر ایک اور بچی 3سالہ لبابہ دختر عمران پولیس کے پاس پہنچ گئی جس کے جسم پر بھی اسی قسم کے تشدد کے نشانات پائے گئے ہیں اور مذکورہ واقعہ 3روز قبل پیش آیا تھا جس کی پولیس کو اطلاع نہیں دی گئی تھی ،پولیس کا کہنا ہے کہ بچوں کی عمریں نہایت کم ہیں اور ان کے بیان سے پولیس کو کوئی اہم معلومات نہیں ملی ہیں تاہم بچوں نے تشدد کا نشانہ بنانے جانے والے ایک مکان کی نشاندہی کردی ہے ،ایس ایس پی ملیر منیر شیخ کے مطابق بچوں نےگھر سے آدھا کلومیٹر دور ہی ایک کمپاؤنڈ جسمیں چار گھر ہیں کی طرف اشارہ کیا ہے،ایک بچہ اس کمپاؤنڈ کی چھت سے جبکہ یک بچی اسکے گیٹ کے باہر سے ملی ہے۔ایس ایس پی کا کہنا تھا کہ کونکہ واقعات مختلف فیملیز کے بچوں کو پیش آئے ہیں اسلیئے واقعہ دشمنی کا معلوم نہیں ہوتا۔پولیس نے مزید بتایا کہ میڈیکل رپورٹ میں کہا گیا کہ بچوں کو خار دار تار یا کوئی تیز دھار آلےیا نوکیلی چیز سے تشدد کا نشانہ بنایا گیا ہے اور ان کے جسم پر رگڑ کے نشانات ہیں ،حسنین کے والد کا کہنا تھا کہ بچے کے جسم مبینہ طور پر سگریٹ سے داغا گیا ہے اور بجلی کے تار سےکرنٹ بھی لگایا گیا ہے اور اسے دوسری منزل سے نیچے بھی پھینکا گیا ہے،انہوں نے بتایا کہ حسنین دوپہر ایک بجے گھر سے غائب ہوا اور پھرساڑھے چار بجے الکرم ٹکسٹائل مل کے قریب سے ملا،پولیس نے بتایاکہ زخمی بچے حسنین کے چچا کی مدعیت میں مقدمہ نمبر 262/18علاقے کے رہائشی محمد اجمل ، اس کے داماد اسرار،بیٹی آرزو اور 10سالہ بچی فضا کے خلاف زیر دفعہ 363، 324 اور 337 اے ون کے تحت درج کرلیا گیاہے جس کے بعد پولیس نے بچوں کی نشاندہی والے مکان پر چھاپہ مار کت نامزد اجمل ،آرزو اور فضا کو گرفتار کرلیا ہے کہ جبکہ نامزد اسرار کی تلاش میں چھاپے مارے جارہے ہیں،ابھی یہ نہیں کہا جا سکتا کہ یہ افراد ان واقعات میں ملوث ہیں یا نہیں تاہم ان سے تفتیش کی جا رہی ہے ،پولیس کا کہنا ہے کہ اب کیس ظاہر ہونے کے بعد تفتیش کا دائرہ مزید وسیع کردیا گیا ہے۔آئی جی سندھ امجدجاوید سلیمی نے لانڈھی قائد آباد میں بچوں کے مبینہ اغواء اور ان پرتشدد کے حوالے سے رپورٹس پر سخت نوٹس لیتے ہوئے ڈی آئی جی ایسٹ سےتفصیلی رپورٹ طلب کرلی ہے۔</TEXT>
