<DOCNO>392666</DOCNO>
<HL>جاسوس کبوتر جو جنگ کا پانسہ پلٹ دیتے ہیں</HL>
<AUTHOR>روزنامہ پاکستان</AUTHOR>
<DATELINE> Pakistan 2016-10-07 17:12:52+05</DATELINE>
<TEXT>اسرائیل تو دشمنوں کی جاسوسی کے لئے گدھ کو بھی سدھا چکا ہے ہم ابھی تک اس بات پر حیران ہیں کہ کیا کبوتر سے جاسوسی کا کام لیا جاسکتا ہے۔ جی ہاں۔ لیا جاسکتا ہے ....اور یہ کام حقیر نہیں جانا جاتا۔اپنے دشمن کے عزائم پر نظر رکھنا ہر ملک کی بقاو سلامتی کی ترجیحات میں شامل ہوتا ہے۔دنیا بھلے سے آسمان تک ترقی کرچکی اور جدید ترین مواصلاتی نظام سے جاسوسی کا کام لیا جارہا ہے لیکن پرندوں جانوروں اور آبی مخلوق کو بھی اس مقصد کے لئے استعمال کیا جاتا ہے۔اس میدان میں اسرائیل کو امتیازی حیثیت حاصل ہوچکی ہے۔اس نے امریکہ اور برطانیہ کو بھی فطرت کی نشانیوں کو جاسوسی کے لئے استعمال کرکے انسانی عقل کو دنگ رکھ چھوڑا ہے۔ان تینوں ملکوں میں ڈولفن ،کتے،بلیاں ،کبوتر اور گدھ باقاعدہ جاسوسی کے لئے دستیاب ہوتے ہیں ،انکی حفاظت فوج کرتی ہے لہذا کبھی کوئی جاسوس پرندہ کہیں آوارہ گردی کے لئے اڑجائے تو اسکا پیچھا کیا جاتا ہے ۔ایسے پرندوں و جانوروں کے ساتھ حساس سنسرز لگے ہوتے ہیں ۔چند سال پہلے اسرائیل کا ایک جاسوس گدھ لبنان پہنچ گیا تھا جسے اسرائیل ” گرفتار“ کرکے واپس لے آیا تھا۔اسرائیل جاسوس پرندوں کوفلسطین،مصر اور لبنان کے بعد سب سے زیادہ ایران کے خلاف استعمال کرتا ہے۔ایران نے کئی بار اسرائیل کے انتہائی تربیت یافتہ جاسوس کبوتروں کو اپنے ایٹمی سنٹر کے اوپر پرواز کرتے ہوئے ” گرفتار“ کیا اور پابند سلاسل کرکے اس جاسوس کبوتر کو دنیا کے سامنے پیش کیا ہے۔ بھارت بھی جاسوس کبوتروں کو اپنی سا لمیت کے خطرہ سمجھتا ہے ۔پاکستان سے بھارت جانے والے کبوتروں کو خاص مانیٹر کرتاہے۔بھارتی ایجنسیوں نے جس کبوتر کو پاکستان کا جاسوس بنا کر دنیا کے سامنے پیش کیا ہے اسکے بارے میں نت نئی کہانیاں سامنے آرہی ہیں۔پہلی کہانی کا تعلق گزشتہ سال سے ہے۔جب سرحد کے قریبی گاو¿ں میں ایک چودہ سالہ لڑکے کے ہاتھ ایک ایسا کبوتر لگا جس کے پروں پر اردو میں کچھ فون نمبرز اور عبارت وغیرہ لکھی تھی لہذاوہ لڑکاکبوتر کو تھانے لے گیااور پولیس نے کبوتر کو مشتبہ جاسوس قرار دیکر روزنامچے میں اسکا اندراج کرکے پنجرے میں بند کردیا ....اور یہ جاسوس کبوترجوچند روز پہلے پکڑنے کا دعویٰ کیا گیا ہے،اسے پٹھانکوٹ بیس کے پاس بھارتی وزیر اعظم کے نام دھمکی آمیز خط سمیت پکڑا گیاہے ،یوں دو کبوتروں نے بھارت کے خلاف امن کی پروازیں چھوڑ کر اپنے فدائی ہونے کا ثبوت دیا ہے۔ممکن ہے ان کبوتروں کا تعلق مقبوضہ کشمیر کے کسی ایسے گھرانے سے ہو جسے بھارتی درندوں نے تہ تیغ کردیا ہو.... بھارت کی جانب سے ان کبوتر کہانیوں میں کھلا ابہام پایا جاتا ہے ۔اسکا کہنا ہے کہ یہ کبوتر جاسوس تھے حالانکہ فوج کی نگرانی میں سدھائے ہوئے کبوتر جھولی میں نہیں آکر بیٹھ جاتے ۔جاسوس کبوتر جس بریڈ سے تعلق رکھتا ہے ،وہ عام کبوتروں سے مختلف ہوتی ہے اور آسانی سے ہاتھ نہیں لگتے ۔یہ تو عام کبوتر تھے جنہیں بھارتی ایجنسیوں نے خود اس پراپیگنڈا کے لئے استعمال کیا ہے۔ جہاں تک سوال ہے کبوتروں سے جاسوسی کا کام لینے کا....انہیں بلامبالغہ جاسوسی کے لئے استعمال کیا جاتا ہے لہذا ”را“ اس بات پر بضد ہوکر کہہ رہی ہے کہ پاکستان کی سپریم ایجنسی آئی ایس آئی جنگی کبوتروں کو بھی تربیت دیکر انکے خلاف استعمال کرتی ہے۔کیونکہ مئی ۵۱۰۲ءمیں سرحد کے قریب سے جو کبوتر پکڑا گیا تھا اس میں کئی لوگوں کے نام وپیغامات بھی شامل تھے۔بھارتی خفیہ ایجنسی کے نزدیک پاکستان غباروں سے بھی پاکستان میں دھمکی آمیز پیغامات بھیجتا رہا ہے جبکہ کئی سال سے سدھائے کبوتر بھیج کر بھارتی فوج کی نقل وحمل کو نوٹ کررہااور دھمکیاں بھی دے رہا ہے۔ بھارتی ایجنسیاں اپنے جرائم کو چھپانے کے لئے واویلا مچانے میں بڑی خوبی رکھتی ہیں۔پاکستان کے خلاف اسکی جنگی کارروائیوں اور دراندازی کا ایک انداز یہ بھی ہے جو عموماً لوگوں کے حافظے سے محو ہوجاتا رہا ہے کہ بھارت نے ماضی میں پاکستان کی جاسوس کرانے کے کھلونا ریموٹ جہازوں کی مدد سے کراچی کی جاسوسی کرائی،گیس سے بھرے غباروں میں کیمرے لگا کر پاکستان کی جانب بھیج کراسکے دفاعی الرٹ کا جائزہ لیا ۔وہ اپنی حرکتوں کو کبوتر کے پروں میں چھپا رہا اور دنیا کو یہ بتانے میں کوشاں ہے کہ پاکستان کبوتروں کوجدید ترین ایٹم بم بنادھ کر بھارت میں تباہی پھیلا سکتا ہے۔ کبوترہزارہاسال سے سندیسہ پہنچانے کے لئے ایک بہترین پیغام بر پرندہ رہا ہے ۔جنگ عظیم اوّل اور دوئم میں کئی ایسے کبوتروں کو انکی بہادری پر میڈل بھی ملے۔برطانیہ میں کمانڈو کبوتر کو جنگ عظیم دوئم میں ۹۹ بار جاسوسی کرنے پر ”ڈکن میڈل “دیا گیا تھا ،یہ اعزاز وکٹوریہ کراس کے برابر ہے۔برٹش آرمی کے پاس ایسے کئی کمانڈو کبوتر موجود تھے جنہوں نے اسکی جیت میں نمایاں کردار ادا کیا تھا۔جرمن نے بھی دشمنوں کی حرکت ونقل کے لئے کیمروں سے لیس کبوتر سدھا رکھے تھے لہذا یہ کہنا کہ کبوتر محض ایک معصوم پرندہ ہے،غلط ہوگا۔ہاتھی ،گھوڑے،کتے کی طرح سدھائے ہوئے کبوتروں کی خدمات سے بھی جنگوں کا پانسہ پلٹا جاسکتا ہے اور بھارت کو یہی خوف کھائے جارہا ہے کہ ہم زمین پر حملہ کرنے والے انسانوں سے خود کو بچائیں یا ابابیلوں کی صورت قہر بن کر نازل ہونے والے ان کبوتروں سے جون کی آنکھوں میں خون اتر آیاہے۔</TEXT>
