<DOCNO>289499</DOCNO>
<HL>تمباکو نوشی : پاکستان میں ایک لاکھ ، دنیا بھر میں سالانہ 6سے زائد افراد کی ہلاکت</HL>
<AUTHOR>روزنامہ پاکستان</AUTHOR>
<DATELINE> Pakistan 2017-05-05 02:46:46+05</DATELINE>
<TEXT>اسلام آباد(آن لائن)تمباکو نوشی سے سالانہ 6 لاکھ سے زائد افراد موت کے منہ میں جانے لگے جبکہ صرف پاکستان میں تمباکو نوشی سے ہر سال ایک لاکھ افراد جان سے ہاتھ دھو بیٹھتے ہیں، دنیا بھر میں غیر فعال تمباکو نوشی کے مضر اثرات کے سبب ایک لاکھ 65 ہزار بچے لقمہ اجل بن جاتے ہیں،40فیصد بچوں،33فیصد مردوں اور35فیصد خواتین کو صحت کے گوناگوں خطرات لاحق ہیں، دھوئیں کی زد میں آ کر امراض قلب میں مبتلا ہونیوالوں کی تعداد تین لاکھ 79 تک پہنچ گئی، ایک لاکھ 65ہزار افراد سانس کی نالی کے انفیکشن،36ہزار دمے کے مرض اور 21ہزار 400 پھیپھڑوں کے عارضوں میں مبتلا ہیں،نیکوٹین کا نشہ ہیروئین سے بھی زیادہ خطرناک قراردیدیا گیا جبکہ دنیا بھر میں لوگ تمباکو نوشی پر سالانہ ایک کھرب ڈالر سے بھی خرچ کردیتے ہیں ۔عالمی ادارہ صحت سمیت مختلف اداروں کی مرتب کردہ رپورٹس میں بتایا گیا ہے دنیا بھر بالخصوص پاکستان میں سگریٹ نوشی کا رجحان تیزی سے بڑھتا جارہا ہے۔بھارت میں ہر سال دس لاکھ افراد تمباکو نوشی کے باعث ہلاک ہو جاتے ہیں جبکہ وہاں تمباکو نوشی کرنیوالوں کی تعداد 12 کروڑ ہے۔ پاکستان میں مختلف صورتوں میں تمباکو استعمال کرنیوالے بالغ افراد کی تعداد 2کروڑ سے زائد جبکہ 5لاکھ سے زائد بچے بھی اس لت کا شکار ہیں، کم عمر تمباکو صارفین کی تعداد درمیانی آمدنی والے ممالک میں سب سے زیادہ ہے۔ تمباکو نوشی نہ کرنیوالے ایسے افراد تک بھی تمباکو کا دھواں موت کا سبب بن کر پہنچتا ہے، جو سگریٹ پینے والوں کے نزدیک رہتے ہیں،انہیں غیر فعال تمباکو نوش کہا جاتا ہے۔ دنیا بھر میں ہر سال چھ لاکھ غیر فعال تمباکو نوشوں کی اموات واقع ہوتی ہیں۔ تمباکو نوشی عالمی اقتصادیات پر سالانہ ایک کھرب ڈالر سے زائد کے بوجھ کا باعث بن رہی ہے اور اس سے ہونیوالی بیماروں سے اموات کی شرح میں 2030 تک ایک تہائی اضافہ ہو جائے گاجبکہ دنیا بھر میں تمباکو نوشی کرنیوالوں کی تعداد میں اضافہ ہو رہا ہے۔ طبی ماہرین کا کہنا ہے تمباکو نوشی عالمی سطح پر قابل علاج بیماریوں سے ہونیوالی اموات کی سب سے بڑی وجہ ہے۔ہر سال تمباکو نوشی کے باعث ہونیوالی بیماریوں کے علاج پر ایک کھرب ڈالر کے اخراجات آتے ہیں، گو حکومتوں کے پاس تمباکو نوشی اور اس سے ہونیوالی اموات میں کمی کیلئے ذرائع موجود ہیں لیکن ان میں سے بہت ہی کم پر عملدرآمد کیا جا رہا ہے۔حکومتوں کو خدشہ ہے تمباکو نوشی کو ضابطے میں لانے سے اقتصادیات پر منفی اثرات مرتب ہوں گے جو کسی طور بھی درست نہیں۔ڈبلیو ایچ او کے مطابق 13ء،14 ء میں حکومتوں نے انسداد تمباکو نوشی پر ایک ارب ڈالر سے بھی کم رقم خرچ کی۔دوسری جانب یہ انکشاف بھی حیران کن ہے کہ ایک عالمی کمپنی کی طرف سے مشرقی افریقہ کے ممالک میں سگریٹ نوشی کو فروغ دینے کیلئے رشوت کا بھی انکشاف ہوا ہے اور اس عالمی سازش کی کڑیاں پاکستان میں ملنا شروع ہو گئی ہیں کیونکہ خیبرپختونخوا میں تمباکو نوشی روکنے کیلئے بنایا گیا قانونی بل مسلسل ایک سال سے التواء کا شکار ہے اسلئے خدشہ ظاہر کیا جارہا ہے کہ اس التواء کے پیچھے کوئی بڑی سازش ہے ۔ تمباکو نوشی</TEXT>
