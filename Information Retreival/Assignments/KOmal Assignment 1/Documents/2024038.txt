<DOCNO>2024038</DOCNO>
<HL>جرمنی : پاکستانی نژاد لڑکی غیرت کے نام پر قتل، والدین، دو رشتہ دارگرفتار</HL>
<AUTHOR>نوائے وقت</AUTHOR>
<DATELINE> Pakistan 2015-01-31 04:14:25+05</DATELINE>
<TEXT>برلن (آن لائن) جرمنی میں ایک انیس سالہ پاکستانی نژاد لڑکی کو مبینہ طور پر غیرت کے نام پر قتل کر دیا گیا ہے۔ پولیس نے لڑکی کے والدین اور دو رشتہ داروں کو گرفتار کر لیا ہے۔ بظاہر مقتول لڑکی والدین کی مرضی کے خلاف شادی کرنا چاہتی تھی۔جرمن پولیس نے کہا ہے کہ مشتبہ طور پر یہ قتل غیرت کے نام پر کیا گیا ہے اور اس سلسلے میں لڑکی کے والدین کے ساتھ ساتھ اس کے چچا اور چچی کو بھی گرفتار کر لیا گیا ہے۔ پراسیکیوٹرز نے کہا ہے قتل کا یہ واقعہ پاکستانی نژاد خاندان میں پیش آیا ہے، جو فرینکفرٹ کے جنوب میں واقع شہر ڈارم شٹٹ میں رہائش پذیر تھا۔ جرمن میڈیا نے حکام کا حوالہ دیتے ہوئے لکھا ہے کہ بظاہر انیس سالہ لڑکی کا قتل رشتے پر شروع ہونے والے جھگڑے کی بنیاد پر ہوا ہے۔ لڑکی اپنی پسند سے شادی کرنا چاہتی تھی جبکہ والدین کی خواہش تھی کہ وہ پاکستان میں شادی کرے۔ قانونی وجوہات کی بنیاد پر حکام کی طرف سے نہ تو مقتول لڑکی اور نہ ہی اس کے گرفتار ہونے والے چار رشتہ داروں کے نام بتائے گئے ہیں۔ بتایا گیا ہے کہ لڑکی کو قتل کرتے ہوئے اس کی نعش ایک جنگل میں چھپا دی گئی تھی۔ تفتیش کاروں کے مطابق لڑکی کو گلا دبا کر ہلاک کر دیا گیا تھا پھر گھر میں موجود مقتولہ کی دادی کی پرانی ویل چیئر کے ذریعے لڑکی کو گاڑی تک لایا گیا اور بعدازاں نعش جنگل میں چھپا دی گئی۔ جرمنی/قتل</TEXT>
