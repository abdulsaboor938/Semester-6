<DOCNO>2081672</DOCNO>
<HL>لاہور میں پہلی ساؤتھ ایشیاء لیبر کانفرنس شروع…75غیرملکی مندوبین کی آمد</HL>
<AUTHOR>نوائے وقت</AUTHOR>
<DATELINE> Pakistan 2014-05-01 01:27:36+05</DATELINE>
<TEXT>خصوصی رپورٹ اللہ تعالیٰ نے جنوبی ایشیا کے خطے کو بیش بہا قدرتی اور انسانی وسائل سے نوازا ہے۔ جنوبی ایشیا کے ممالک پاکستان ‘ بھارت‘ بنگلہ دیش‘ سری لنکا‘ نیپال‘ مالدیپ‘ بھوٹان‘ افغانستان اور دیگر ریاستیں دنیائے عالم میں اپنا ایک الگ جغرافیائی‘ سماجی‘ سیاسی‘ معاشی اور اقتصادی مقام رکھتی ہیں۔ 1970ء کی دہائی کے اواخر میں اس تنظیم کے قیام کے بعد سے رکن ممالک میں باہمی تعاون کے جذبہ خیرسگالی اور ٹریڈ بلاک کی تشکیل کی غرض سے 1981 ء میں پہلی وزرائے خارجہ کی کانفرنس کولمبو میں منعقد ہوئی۔ 1983ء میں نئی دہلی میں سائوتھ ایشین ریجنل کوآپریشن کا ڈیکلریشن منظور ہوا اورنیپال کے دارالحکومت کھٹمنڈو میں سارک سیکرٹریٹ کا قیام عمل میں لایا گیا ۔ تنظیم کے 12 ذیلی ادارے قائم کئے گئے جن میں سارک ہیومن ریسورس سینٹر اسلام آباد اور سارک انرجی سینٹر پاکستان میں قائم ہیں۔ سارک کے مبصر ارکان میں آسٹریلیا‘ چین‘ یورپی یونین‘ جاپان‘ ایران‘ ماریشیس‘ میانمر‘ جنوبی کوریا اور امریکہ بھی شامل ہیں۔ پاکستان کو1988ء اور 2004ء میں دو سارک سمٹ منعقد کروانے کا اعزاز حاصل ہے۔ سارک ممالک کے سماجی‘ معاشرتی اور جغرافیائی حالات میں یکسانیت اور اقدار میں مماثلت پائی جاتی ہے۔ سارک لیبر کے مسائل اور ضروریات بھی کم و بیش ایک جیسی ہیں۔ یہی وہ مقاصد ہیں جن کے پیش نظر ہفتہ رفتہ کے دوران پاکستان میں سائوتھ ایشیا لیبر کانفرنس کا انعقاد کیا گیا ہے۔ اس تین روزہ لیبر کانفرنس میں رکن اور مبصر ممالک کے آجر نمائندوں کی بڑی تعداد نے شرکت کی۔ کانفرنس میں موجودہ لیبر لاز کا جائزہ لینے کے علاوہ خواتین ورکرز کے حقوق کے تحفظ ،کم از کم اجرت کا تعین ،اس پر عملدر آمد اور لیبر لاز کو ممکنہ ترامیم کے ذریعے خطے کے ممالک کے درمیان عالمی لیبر سٹینڈرڈ لاز سے ہم آہنگ بنانے کے حوالے سے اہم امور نمٹائے گئے۔ رکن ممالک نے فیصلہ کیا کہ آجر ،آجیر اور حکومتوں سمیت تینوں سٹیک ہولڈرز کے مشترکہ مفادات اور نقطہ نظر کو افہام و تفہیم سے مزدوروں کی بھلائی کیلئے بروئے کار لایا جائے گا۔ سائوتھ ایشیا لیبر کانفرنس میں چاروں صوبوں سے نمائندوں نے حصہ لیا جبکہ اختتامی سیشن سے صدر مملکت سید ممنون حسین نے خطاب کرتے ہوئے سارک ممالک کی سطح پر اس پہلی لیبر کانفرنس سے بڑی توقعات کا اظہار کیا۔ کانفرنس میں این جی اوز، ایمپلائیز تنظیموں اورٹریڈ یونینوں کے علاوہ انٹر نیشنل لیبر آرگنائزیشن کے نمائندوں نے بڑی تعداد میں شرکت کی۔ کانفرنس کے انعقاد میں آئی ایل او نے حکومت پنجاب کوٹیکنیکل اور ماہرانہ سپورٹ فراہم کی۔ کانفرنس میں مشاورت کے دوران بیرون ملک جانے والے تمام ملکوں کی افرادی قوت کے معاوضوں میں یکسانیت ،صحت ،لیبر مائیگریشن ،سماجی تحفظ و دیگر تمام امور بارے تجاویز پرغورکیا گیا ۔ اگلی کانفرنس کٹھمنڈو یا دہلی میں منعقد ہو گی ۔ وزیراعلیٰ پنجاب محمد شہباز شریف نے مقامی ہوٹل میں پہلی سائوتھ ایشیا لیبر کانفرنس 2014 کی افتتاحی تقریب سے خطاب کرتے ہوئے کہا کہ محنت کشوں کو بااختیار بنائے بغیر پاکستان کبھی ترقی اور خوشحالی کی منزل حاصل نہیں کر سکتا۔ سرمایہ دار اور صنعتکار محنت کشوں کی انتھک محنت سے حاصل ہونے والے منافع پر پرتعیش زندگی گزاریں جبکہ محنت کش اور مزدور بنیادی سہولتوں سے بھی محروم ہوں، ایسا نظام اب نہیں چل سکتا۔ پاکستان کو صحیح معنوں میں اسلامی فلاحی مملکت بنانے کیلئے تجارت، زراعت اور صنعت کو نئے تقاضوں سے ہم آہنگ کرناہوگا۔ کانفرنس کا انعقاد انٹرنیشنل لیبر آرگنائزیشن، وفاقی حکومت اور جنوبی ایشیائی ممالک کے تعاون کی بدولت ہی ممکن ہوا ہے۔ کانفرنس کے ذریعے ہمیں ایک دوسرے کے تجربات سے سیکھنے کا موقع ملے گا ۔ جن کی روشنی میں مزدوروں کی فلاح و بہبود کیلئے موثر پالیسی مرتب کرنے میں مدد ملے گی۔ غربت صرف مالی وسائل کی کمی کا نام نہیں بلکہ محنت کشوں کو عزت بھی دینا ہوگی۔ محنت کشوں کو بااختیار بنا کر اور ان کے بچوں کو تعلیم اور صحت کے مواقع فراہم کرکے ہی آگے بڑھا جا سکتا ہے۔ پنجاب حکومت نے صوبے میں محنت کشوں اور مزدوروں کی فلاح و بہبود کیلئے انقلابی اقدامات کئے ہیں لیکن ابھی بھی اس حوالے سے بہت کچھ کرنے کی ضرورت ہے۔ حکومت نے محنت کشوں اور عام آدمی کو ٹرانسپورٹ کی معیاری، باکفایت اور تیز رفتار سہولتیں فراہم کی ہیں، میٹرو بس سروس کا منصوبہ اس کی مثال ہے جس پر روزانہ ڈیڑھ لاکھ سے زیادہ مسافر سفر کرتے ہیں۔ 10 ارب روپے سے پنجاب ایجوکیشنل انڈومنٹ فنڈ قائم کیا گیا ہے۔ فنڈسے 60 ہزا ر سے زائد طلبا مستفید ہو رہے ہیں۔ دانش سکول سسٹم بھی محنت کشوں کے بچوں کو معیاری تعلیم کی فراہمی کیلئے بنایا گیا ہے۔ وزیراعلیٰ کا کہنا ہے کہ برطانیہ کے ادارے ڈیفڈ کے اشتراک سے جنوبی پنجاب کے 4 اضلاع سے شروع کئے گئے پنجاب سکل ڈویلپمنٹ پروگرام کا دائرہ صوبے کے نصف اضلاع تک پھیلا دیا گیا ہے۔ اسی طرح بے روزگار تعلیم یافتہ نوجوانوں کوانٹرن شپ پروگرام کے تحت مختلف صنعتی اداروں میں تربیت دلائی جا رہی ہے اور انہیں 10 ہزار روپے ماہانہ وظیفہ بھی دیا جا رہا ہے۔ علاوہ ازیں آشیانہ ہائوسنگ سکیموں کے تحت غریبوں اور کم آمدنی والے افراد کو اپنے گھر فراہم کئے جا رہے ہیں۔ جبکہ دیگر شہروں میںبھی ان سکیموں پر تیز ی سے کام جاری ہے ۔ وزیر اعلیٰ نے کہاپنجاب حکومت نے جنوبی ایشیا لیبر کانفرنس کا انعقاد کرکے پلیٹ فارم مہیا کر دیا ہے ضرورت اس امر کی ہے کہ سارک ممالک کے مندوبین مل بیٹھ کر مشترکہ پالیسی بنائیں تاکہ خطے سے غربت اور بیروزگاری کے خاتمے میں مدد ملے۔</TEXT>
