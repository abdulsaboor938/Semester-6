<DOCNO>2516091</DOCNO>
<HL>معزول چیف جسٹس کی بحالی کے لیے عدالتوں کی تالہ بندی شروع</HL>
<AUTHOR>اردو پوائنٹ</AUTHOR>
<DATELINE> Pakistan 2008-11-04 13:17:22+05</DATELINE>
<TEXT>لاہور(اُردو پوائنٹ تازہ ترین۔ 4نومبر 2008 ء) معزول چیف جسٹس کی بحالی کے لیے وکلا نے عدالتوں کی تالہ بندی شروع کردی ہے ۔ لاہور میں وکلا نے عدالتوں میں تالے لگا کر تالہ بندی مہم کا آغاز کیا ۔اس مقصد کے لیے وکلا رہنمائوں نے خصوصی طور پر تالے خریدے۔ () لاہور بار ایسوسی ایشن نے ڈسٹرکٹ اینڈ سیشن ججز کی عدالتوں سمیت تمام سول عدالتوں کو تالے لگاتے ہوئے اعلان کیا ہے کہ تمام معزول ججز کی بحالی تک عدالتوں میں کوئی کام نہیں ہوگا ۔ اس موقع پر سول سوسائٹی بھی وکلا کے ہمراہ پیش پیش رہی ۔ اس دوران معزول چیف جسٹس افتخار محمد چوہدری کے بحالی اور آزاد عدلیہ کے نعرے لگائے گئے ۔کراچی عدالتوں کا جزوی بائیکاٹ کیا گیا تاہم ملیر میںوکلا نے عدالتی کارروائی زبردستی معطل کرادی ۔ ادھر سرحد بار کونسل نے عدالتوں کے بائیکاٹ کی حمایت کردی ہے پشاور ہائی کورٹ سمیت ماتحت عدالتوں میں عدالتی کارروائی کا بائیکاٹ کیا گیا ۔</TEXT>
