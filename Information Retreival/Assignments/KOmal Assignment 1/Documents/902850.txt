<DOCNO>902850</DOCNO>
<HL>GREY LADY OF BAGRAM,,,,کٹہرا … خالد مسعودخان</HL>
<AUTHOR>روزنامہ جنگ</AUTHOR>
<DATELINE> Pakistan 2008-08-14 06:08:00+06</DATELINE>
<TEXT>(گزشتہ سے پیوستہ)اپریل 2003ء میں ایف بی آئی کو گیارہ ستمبر کے واقعات میں ملوث مطلوب ملزمان کی فہرست میں واحد خاتون ڈاکٹر عافیہ صدیقی تھی۔ امریکہ بلکہ دنیا بھر میں اپنے بلند تعلیمی معیار کے لئے شہرت یافتہ ایم آئی ٹی یعنی میساچیوسٹس انسٹی ٹیوٹ آف ٹیکنالوجی سے تعلیم یافتہ اور بوسٹن یونیورسٹی سے ڈاکٹریٹ کرنے والی ڈاکٹر عافیہ صدیقی جسے 5سال پہلے پاکستانی ایجنسیوں اور امریکی ایجنسی ایف بی آئی کی مشترکہ ٹیم نے اس کے گھر گلشن اقبال کراچی سے ائیرپورٹ جاتے ہوئے اغوا کرکے بگرام کے امریکی حراستی عقوبت خانے میں پہنچایا تھا لیکن اس کی امریکہ کی جانب سے کبھی بھی تصدیق نہیں کی گئی۔ پچھلے پانچ سال سے لاپتہ تھی۔ 31جولائی کو اچانک جنوبی ضلع نیویارک کے مجسٹریٹ جج تھیوڈور کی عدالت میں ایف بی آئی کی ایجنٹ مہتاب سید نے ایک بیان جمع کروایا جس میں ڈاکٹر عافیہ صدیقی پر امریکی سرکاری افسر پر قاتلانہ حملے کی ملزمہ قرار دیتے ہوئے اس کے خلاف درخواست دی۔ 6اگست کو ڈاکٹر عافیہ صدیقی کو امریکی عدالت میں پیش کر دیا گیا۔نائن ایم ایم کے پستول سے گولی مار کر شدید زخمی کی گئی ڈاکٹر عافیہ صدیقی کی جو واحد فوٹو میڈیا میں آئی ہے وہ گزشتہ پانچ سال کے دوران ڈھائے گئے سارے مظالم اور تشدد کی کہانی بیان کرتی ہے۔ ڈاکٹر عافیہ صدیقی کے ناک کی ہڈی ٹوٹی ہوئی ہے جو عدم علاج کے باعث تیڑھی جڑی ہوئی ہے۔ آنکھوں کے نیچے حلقے، پانی کی کمی اور محض 90پاؤنڈ وزن کے ساتھ زخمی اور کمزور ڈاکٹر عافیہ صدیقی جب عدالت پہنچی تو وہ خود اپنے پاؤں پر چلنے سے عاری تھی۔ اس پر صرف ایک الزام عائد کیاگیاتھا کہ اسے 17جولائی کو افغانستان میں غزنی کے گورنر ہاؤس کے باہر سے گرفتار کیاگیا۔ اس کے پاس سے دھماکہ خیز اور کیمیائی مواد بنانے کی دستاویزات تھیں۔ بعدازاں دوران تفتیش اس نے ایک امریکی فوجی کیپٹن سے اس کی ایم 4رائفل چھین کر دو فائر کئے اور اس طرح امریکی سرکاری افسر کو قتل کرنے کی کوشش کی۔ ایم۔فور امریکی افواج کی اسٹینڈرڈ رائفل ایم۔ سولہ کی چھوٹی کی گئی شکل ہے۔ 5.56ملی میٹر کیلیبر کی یہ کاربائن ایک منٹ میں سات سو سے نوسو پچاس راؤنڈ تک فائر کرتی ہے۔ اس سے محض دو گولیاں چلائی گئیں اور اس دوران اسے امریکی محافظ نے 9ملی میٹر کے پستول سے گولی مار کر زخمی کردیا۔ اس پر القاعدہ سے تعلق وغیرہ کا کوئی الزام نہیں لگایا گیا۔پورے مارچ2003ء کے دوران امریکی ٹیلی ویژن ڈاکٹر عافیہ صدیقی کی تصویر کے ساتھ اسے القاعدہ کی ایک خطرناک ممبر کے طور پر پیش کرتے رہے۔ ایف بی آئی کی آفیشل سائٹ پر وہ القاعدہ کو گیارہ ستمبر کے واقعات کے سلسلے میں القاعدہ سے تعاون کرنیوالی واحد خاتون مطلوب کے طور پر بمعہ تصویرموجود رہی۔ 23جون 2003کو نیوز ویک کے القاعدہ کے بارے میں ایک خصوصی شمارے میں ایک آرٹیکل ”امریکہ میں القاعدہ کا نیٹ ورک“ (ALQAIDA'S NETWORK IN AMERICA) میں القاعدہ کے جن تین افراد کی تصویریں دیں وہ خالد شیخ محمد، علی ایس الماری اور ڈاکٹر عافیہ صدیقی تھے۔ اس سے قبل 2002ء میں امریکی ایجنسی نے اپنی ایک رپورٹ میں بتایا تھا کہ لائبیریا سے ہیروں کی اسمگلنگ کے ذریعے القاعدہ کیلئے فنڈ اکٹھا کیاگیاتھا اور اس میں ایک خاتون اسمگلر ملوث تھی۔ امریکی اخبار کے مطابق وہ خاتون اسمگلر ڈاکٹر عافیہ صدیقی تھی مگر بعدازاں یہ ثابت ہو گیا کہ ڈاکٹر عافیہ صدیقی ان دنوں امریکہ سے باہر گئی ہی نہیں تھی۔نیوزویک کے 23جون 2003ء کے اسی شمارے کے اس آرٹیکل میں جسے 8صحافیوں نے جنہیں ایف بی آئی کے ریکارڈ تک رسائی حاصل تھی یہ لکھا کہ عافیہ صدیقی نے بالٹیمور میں اپنی سابقہ رہائش گاہ کے پتہ پر ماجد خان جو القاعدہ سے متعلق شخص تھا کے لئے ڈاک کی ترسیل کی غرض سے ایک پوسٹ آفس بکس کرائے پر حاصل کیا۔ یہ سارے الزامات بتاتے ہیں کہ ڈاکٹر عافیہ صدیقی ایف بی آئی کو القاعدہ سے تعلق کی بنا پر مطلوب تھی اور اسے اسی غرض سے تین بچوں سمیت اغوا کرکے افغانستان پہنچادیاگیا مگر پانچ سال کے مسلسل جسمانی اور جنسی تشدد کے علاوہ ذہنی اذیت کے تمام تر حربوں کے باوجود جب یہ بات ثابت نہ ہوسکی تو اس پرامریکی افسر پر قاتلانہ حملے کے جرم میں چارج شیٹ عائد کردی۔بگرام کی قیدی نمبر 650کے بارے میں آخری مصدقہ اطلاع 2005ء میں ملی اور اس کے بعد تمام باتیں اندازوں کی بنا پر قائم کی گئیں۔ تاہم ان پانچ سالوں میں پاکستان یا امریکہ نے اپنے پاس ڈاکٹر عافیہ صدیقی کی کسی قسم کی موجودگی کا یا کسی اطلاع کا اقرار نہ کیا اور جب ڈاکٹر عافیہ صدیقی کو مبینہ طور پر غزنی کے گورنر ہاؤس کے باہر اس کے ایک بیٹے سمیت گرفتار کیاگیا تو امریکیوں کو پتہ ہی نہیں تھا کہ یہ خاتون وہی ڈاکٹر عافیہ صدیقی ہے جس کی تصویر ایک عرصے تک ایف بی آئی کی ویب سائٹ پر امریکہ کو انتہائی مطلوب خاتون کے طور پر موجود رہی ہے۔ کیا لطیفہ ہے کہ ایم آئی ٹی سے تعلیم یافتہ اور ایک امریکی یونیورسٹی سے پی ایچ ڈی کرنے والی خاتون اپنے بیگ میں کیمیائی اور دھماکہ خیز مواد بنانے کے فارمولے لے کر غزنی کے گورنر ہاؤس کے باہر گھومتی ہوئی پکڑی جاتی ہے۔ڈاکٹر عافیہ صدیقی کی ساری کہانی ہماری تاریخ کا ایک المناک اورشرمناک باب ہے اور اسے لکھنے میں ہمارے حکمرانوں کی لالچ اور بزدلی بنیادی کردار ہیں۔ زخموں سے چور ڈاکٹر عافیہ صدیقی نے امریکی عدالت میں اپنے اوپر لگائے گئے تمام الزامات کو غلط قرار دیا ہے مگر ہمارے حکمران اس سلسلے میں کیا کہیں گے؟ ایک اطلاع کے مطابق ڈاکٹر عافیہ صدیقی کو مارچ 2008ء میں پاکستان لایا گیا اور اس پر بدترین جسمانی تشدد کرکے مجبور کیاگیا کہ وہ تمام تر امریکی الزامات کو تسلیم کر لے تاکہ اس کی پانچ سالہ گمشدگی کو کسی حد تک جواز فراہم کیا جا سکے مگر سوال یہ ہے کہ اسے پاکستان سے اٹھا کر افغانستان کون لے کر گیا؟ اگر یہ امریکیوں نے کیا تھا تو ہمارے حکمران اپنی خود مختاری کے بارے میں کیا کہیں گے اور اگر وہ خود اسے امریکہ کے حوالے کر آئے تھے تو وہ عزت، شرم اور غیرت جیسے الفاظ کو کہاں دفن کریں گے؟ بقول لارڈ نذیراحمد کے ڈاکٹر عافیہ صدیقی بگرام میں قید کے دوران جسمانی تشدد کا شکار رہی اور اسے قید خانے کے امریکی افسروں نے مسلسل جنسی تشدد کا نشانہ بنایا۔ ڈاکٹر عافیہ صدیقی کے دو بیٹے ابھی تک لاپتہ ہیں اور ان کا پتہ چلانا حکومت وقت کا کام ہے۔ حکومت کو ڈاکٹر عافیہ صدیقی کو امریکہ کے حوالے کرنے کے الزام میں سابقہ حکمرانوں اور ذمہ داروں کے خلاف کارروائی کرنی چاہئے جن میں فیصل صالح حیات وغیرہ سرفہرست ہیں۔ رہ گیا صدر پرویز مشرف! تو اس کے لئے مواخذہ کرنے کے لئے صرف یہی ایک الزام کافی سے زیادہ ہے۔ اگر کوئی حکمران اتنی شرمناک حرکت پر مواخذے کے قابل نہیں تو مواخذے کا آرٹیکل آئین سے نکال دیا جانا چاہئے۔ اگر اس بات پر مواخذہ نہیں ہوتا تو پھر مواخذے پر لعنت ہے۔ اللہ تعالیٰ میری اس بہن کے طفیل اور بہنوں کی عزت و آبرو کو محفوظ فرمائے لیکن یہ بات طے ہے کہ ”گرے لیڈی آف بگرام“ نے ہماری قومی غیرت کا پول کھول کر رکھ دیا ہے۔</TEXT>
