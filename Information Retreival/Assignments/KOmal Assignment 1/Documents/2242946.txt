<DOCNO>2242946</DOCNO>
<HL>لاہور ہائیکورٹ کے قریب فائرنگ‘ سینئر وکیل شاکر رضوی جاں بحق‘ چیف جسٹس نے نوٹس لے لیا‘ وکلاءکا آج ہڑتال کا اعلان</HL>
<AUTHOR>نوائے وقت</AUTHOR>
<DATELINE> Pakistan 2012-10-20 04:49:24+05</DATELINE>
<TEXT>لاہور (نامہ نگار+ سٹاف رپورٹر + وقائع نگار خصوصی + نوائے وقت نیوز) پرانی انارکلی کے علاقہ میں لاہور ہائیکورٹ کے قریب دو موٹر سائیکلوں پر سوار چار مسلح افراد نے فائرنگ کرکے سینئر ایڈووکیٹ شاکر علی رضوی کو قتل کردیا اور فرار ہوگئے۔ شاکر علی رضوی کے قتل کے واقعہ پر وکلاءسراپا احتجاج بن گئے اور انہوں نے پولیس کیخلاف شدید نعرے بازی کی۔ قتل کی اطلاع ملتے ہی لاہور بار کونسل کی اپیل پر وکلاء نے ماتحت عدالتوں کا بائیکاٹ کر دیا جبکہ چیف جسٹس لاہور ہائیکورٹ جسٹس عمر عطا بندیال نے وکیل شاکر علی کے قتل کا فوری نوٹس لیتے ہوئے حکومت پنجاب سے واقعہ کی رپورٹ طلب کر لی ہے جبکہ پنجاب بار کونسل نے آج مکمل ہڑتال کا اعلان کیا ہے۔ وزیراعلی پنجاب محمد شہباز شریف نے شدید افسوس کا اظہارکرتے ہوئے پولیس کو قاتلوں کی گرفتاری کی ہدایت کی ہے۔ تفصیلات کے مطابق ساندہ کے علاقہ کرشن نگر کے رہائشی 58 سالہ سینئر ایڈووکیٹ شاکر علی رضوی اپنے بھانجے طیب نعیم عباس رضوی اور ڈرائیور کے ہمراہ گزشتہ صبح مقدمات کی پیروی کیلئے کار پر لاہور ہائیکورٹ آرہے تھے۔ جین مندر سے لاہور ہائیکورٹ کی طرف آتے ہوئے انکی کار کا تعاقب کرنیوالی دو موٹر سائیکلوں پر سوار چار مسلح افراد نے ان کی گاڑی روکی اور اندھادھند فائرنگ کردی۔ فائرنگ کی زد میں آکر شاکر علی رضوی شدید زخمی ہو گئے۔ طبی امداد کیلئے گنگا رام ہسپتال لایا جا رہا تھا کہ وہ زخموں کی تاب نہ لاتے ہوئے راستے میں ہی دم توڑ گئے۔ حملہ آوروں نے مزاحمت پر پسٹل کے بٹ مار کر ڈرائیور کو معمولی زخمی بھی کیا اور فرار ہو گئے۔ اطلاع ملنے پر پولیس اور وکلاءکی بڑی تعداد موقع پر پہنچ گئی۔ اس واقعہ پر وکلاءمیں شدید غم و غصہ پایا جاتا تھا۔ وکلاءنے احتجاج کرتے ہوئے شدید نعرے بازی کی اور ماتحت عدالتوں کا بائیکاٹ کر دیا۔ شاکر علی رضوی کے پاس بہت سے مذہبی رہنماﺅں کے مقدمات بھی تھے۔ پولیس کے مطابق شاکر علی رضوی کو پرانی دشمنی پر قتل کیا گیا یا یہ واقعہ مذہبی دہشت گردی یا پھر کوئی اور وجہ ہے، ابھی اس بارے میں کچھ نہیں کہہ سکتے، تفتیش جاری ہے۔ جلد اصل حقائق سامنے آجائینگے۔ ادھر وکلاءنے لاہور ہائیکورٹ میں تمام سرگرمیوں کا بائیکاٹ کر دیا اور حکومت سے مطالبہ کیا کہ انہیں تحفظ فراہم کیا جائے، یاد رہے کہ سینئر وکیل شاکر علی رضوی پر اس سے قبل بھی 2 مرتبہ قاتلانہ حملہ ہو چکا ہے۔ دریں اثناءچیف جسٹس لاہورہائیکورٹ عمر عطاءبندیال نے فوری نوٹس لیتے ہوئے حکومت پنجاب سے اس واقعہ کی رپورٹ طلب کر لی۔ عدالتی نوٹس میں کہا گیا کہ حکومت یہ واضح کرے کہ وکلاءاور ججوں کی حفاظت کےلئے کیا اقدامات کئے گئے ہیں۔ چیف جسٹس کا کہنا تھا کہ قابل افسوس بات ہے کہ لاہور ہائیکورٹ کے قریب ایک سینئر وکیل کو دن دیہاڑے قتل کر دیا گیا جس سے سکیورٹی کے بارے میں تحفظات جنم لے رہے ہیں۔ ہائی کورٹ بار نے پولیس کو شاکر رضوی کے قاتلوں کی گرفتاری کےلئے 24 گھنٹے کا الٹی میٹم دیا ہے۔ صدر ہائیکورٹ بار شہرام سرورنے کہا کہ 24 گھنٹے میں قاتل گرفتار نہ ہوئے تو ملک بھر کے وکلا راست اقدام پر مجبور ہوں گے۔ ادھر مجلس وحدت مسلمین پنجاب نے ہنگامی اجلاس طلب کر لیا سکیرٹری جنرل عبد الخالق اسدنے شاکر رضوی کے قتل کی مذمت کی اورکہا کہ اگر قاتل گرفتار نہ ہوئے تو وزیراعلیٰ ہاﺅس کا گھیراﺅ کیا جائےگا۔ پرانی انار کلی پولیس نے شاکر علی رضوی کے قتل پر دہشت گردی اور قتل کی دفعات کے تحت مقدمہ درج کر لیا ہے۔ شاکر علی رضوی 9 بیٹیوں اور ایک بیٹے کے باپ تھے۔ شیعہ علماءکونسل کے رہنماﺅں نے شاکر رضوی کے قتل کو امن خراب کرنے کی سازش قرار دیا ہے اور کہا ہے کہ شاکر رضوی کا قتل پنجاب حکومت کی ناکامی ہے۔ شیعہ علماءکونسل کے رہنماﺅں سید آصف علی زیدی، توقیر حسین بابا، شبیر حسین نقوی، محبوب علی رضوی نے مشترکہ بیان میں کہا کہ حکومت پنجاب صرف دعوے کررہی ہے اور عملی طور پر کچھ کرنے سے قاصر ہے۔ علاوہ ازیں لاہور بار کونسل کی اپیل پر وکلاء نے ماتحت عدالتوں کا بائیکاٹ کر دیا۔ وکلاء نے مذمتی قرارداد پاس کی اور حکومت سے مطالبہ کیا کہ قاتلوں کو فی الفور گرفتار کیا جائے۔ وکلاء10 بجے کے بعد عدالت میں پیش نہیں ہوئے۔ علاوہ ازیں لاہور ہائیکورٹ بار ایسوسی ایشن نے ہنگامی اجلاس میں سینئر وکیل شاکر علی رضوی کے بہیمانہ قتل کی پرزور مذمت کرتے ہوئے سینئر وکلاءپر مشتمل جوائنٹ کمیٹی بنانے کا اعلان کیا ہے جو قاتلوں کی گرفتاری اور تفتیش میں معاونت کرے گی۔ لاہور ہائیکورٹ بار کے سیکرٹری اکبرعلی ڈوگر کی پیش کردہ قرارداد کو متفقہ طور پر منظور کر لیا گیا جس میں شاکر رضوی کے قتل کی مذمت کی گئی۔ قرارداد میں ملک بھر کے تمام علمائے کرام و مشائخ عظام سے درخواست کی گئی ہے کہ وہ مسلک پر مبنی اختلافات پر قابو پانے کیلئے اپنا کردار ادا کرتے ہوئے متفقہ طور پر لائحہ عمل اپنائیں۔ علاوہ ازیں ڈسٹرکٹ امن کمیٹی لاہور نے قتل کیخلاف کوئین میری کالج روڈ پر احتجاجی مظاہرہ کیا اور زبردست نعرہ بازی کی۔ علاوہ ازیں قائد ملت جعفریہ آغا حامد علی شاہ موسوی نے شاکر علی رضوی کے قتل کی مذمت کی ہے اور کل ہفتہ کو ملک گیر ”یوم ترحیم“ منانے کا اعلان کیا ہے۔علاوہ ازیں وزیراعلیٰ شہبازشریف نے شاکر علی رضوی کے قتل کی مذمت کی ہے اور واقعہ میں ملوث ملزمان کی فوری گرفتاری کا حکم دیا ہے۔</TEXT>
