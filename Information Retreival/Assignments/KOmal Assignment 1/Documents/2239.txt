پرس چھیننے والا ڈاکو نوجوان کی فائرنگ سے زخمی، اسٹریٹ کرائم کا ملزم گرفتار
کراچی : بہادرآباد میں نوجوان نے ڈکیتی کی کوشش کرنے پر ڈاکو کو گولی ماردی، زخمی ملزم جناح اسپتال منتقل کردیا گیا، پولیس نے گورا قبرستان کے قریب پولیس مقابلہ کے بعد اسٹریٹ کرائم میں ملوث ملزم کو گرفتار کرلیا۔ تفصیلات کے مطابق شہر قائد میں چوری، ڈکیتی اور اسٹریٹ کرائم کی وارداتوں میں روز بروز اضافہ ہوتا جارہا ہے، کراچی کے علاقے بہادر آباد میں خواتین کو لوٹنے کی کوشش کی گئی۔ دو ڈاکو خاتون سے پرس چھین کر فرار ہورہے تھے کہ وہاں موجود ایک نوجوان نے مبینہ ڈاکو کو گولی مار دی جبکہ ملزم کا ساتھی فرار ہونے میں کامیاب ہوگیا، بعد ازاں ملزم کو پولیس کے حوالے کردیا گیا جسے جناح اسپتال منتقل کردیا گیا۔ دوسری جانب کراچی پولیس نے گورا قبرستان کے قریب پولیس مقابلہ کے بعد اسٹریٹ کرائم میں ملوث ملزم کو گرفتار کرلیا، پولیس کا کہنا ہے کہ ملزم روہان عرف بھٹی ایک ہزار سے زائد اسٹریٹ کرائم کی وارداتوں میں ملوث ہے۔ کارروائی خفیہ اطلاع پر کی گئی، ملزم مختلف مقدمات میں مطلوب ہے، ملزم نے2012میں صدر پارکنگ پلازہ پرایک شخص کو قتل کیا تھا، پولیس کے مطابق ملزم روہان عرف بھٹی اپنا تعلق سیاسی جماعت سے بتاتا ہے۔ ملزم نے صدر، ڈیفنس، کلفٹن، فیروزآباد، اور سولجربازار کے علاقوں میں وارداتوں کا اعتراف کیا ہے۔ اس کے علاوہ فیروز آباد میں پولیس نے مقابلے کے بعد دو ڈاکوؤں کو زخمی حالت میں گرفتار کرلیا ہے۔ پولیس کے مطابق ملزمان کی شناخت حمزہ علی اور نعیم الدین کے ناموں سے ہوئی، ان کے قبضے سے دو پستول،موبائل فونز اور موٹر سائیکل برآمد کی گئیں۔  comments
