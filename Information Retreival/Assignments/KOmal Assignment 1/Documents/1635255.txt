<DOCNO>1635255</DOCNO>
<HL>جسٹس فار زینب</HL>
<AUTHOR>نوائے وقت</AUTHOR>
<DATELINE> Pakistan 2018-01-13 23:32:44+05</DATELINE>
<TEXT>بیٹی زینب پر ڈھائی جانے والی قیامت پوری پاکستانی قوم کے سوئے ہو ئے ضمیر کو جگانے کے لیے کافی سے بھی زیادہ ہو نی چاہیے کیونکہ یہ وہ قوم ہے جو رب العالمین کی واحدانیت کو مانتی ،نبی آخری الزماں ﷺ پر یقین رکھتی ،حکمت کی آخری کتاب قرآن مجید سے ہدایت کی روشنی لیتی اوردین اسلام جیسے ترقی پسند اورانسانی حقوق کے علمبردار مذہب کے دامن سے جڑی ہوئی ہے اوریہ بھی اسی قوم کا امتیاز ہے کہ وہ ملت اسلامیہ کے احیاء کے لیے ایک عرصے سے اپنی آنکھوں میں خواب سجائے بیٹھی ہے جس کی تعبیر کی وہ آج بھی متمنی ہے ۔ بیٹی زینب سے روا رکھی گئی درندگی کسی ایک معصوم بچی کا سانحہ نہیں بلکہ اس واقعہ کے باعث پوری قوم کی روح پر گہرے زخم آئے ہیں جنہیں بھرنے میں کافی دیر لگے گی اس سلسلے میں ظاہری کاروائی ڈالنے کے لیے حکومت اور متعلقہ ادارے اپنی چوکسی ضرور دکھا رہے ہیں تا ہم من حیث القوم آج ہم نے یہ فیصلہ کر نا ہے کہ ناصرف بیٹی زینب اور اس کے خاندان کو انصاف دلانا ہے بلکہ ریاستی اور سماجی سطح پر ایسے اقدامات بھی اٹھانے ہیں جن کے نتیجے میں مستقبل میں ایسے روح فرسا واقعات کا ظہور ممکن نہ ہو ۔ اس سلسلے میں سول سوسائٹی ،پڑھے لکھے طبقات اور خاص طور پر پرنٹ ،الیکٹرونک اور سوشل میڈیا کا کردار کلیدی اہمیت کا حامل ہے بد قسمتی سے ہم اپنے ہر معاملے کو خدا کی مرضی یا مذہب سے جوڑ کر آسانی سے اپنی ذمہ داریوں سے دست کش ہو جاتے ہیں سوشل میڈیا بذات خود برائی کی بجائے ایک نعمت ہے اصل اہمیت اس کے استعمال کی ہے ہمیں اس کے مثبت استعمال اور فوائد کو اجاگر کرنے کی ضرورت ہے آج کی دنیا میں پابندیاں لگانا اپنے آپ کو دھوکا دینے کے مترادف ہے اس لیے اب وقت آگیا ہے کہ والدین اور تعلیمی اداروں کی طرف سے بچے اور بچیوں کو ایسے واقعات سے بچنے کی تعلیم اور تر بیت دینی چاہیے دنیا کے اپنے خوبصورت رنگ ہیں ان رنگوں سے محرومی کفران نعمت کے زمرے میں آتی ہے بچوں کے خلاف روارکھے گئے جسمانی اور جنسی تشدد کے حوالے سے دنیا کی متعدد اقوام نے کافی سے زیادہ کام کیا ہے ہمیں بھی ایسی اقوام کے تجربات سے فائدہ اٹھاتے ہوئے قومی سطح پر ایک جامع لائحہ عمل تشکیل دینے کی فوری ضرورت ہے ۔ پاکستان سے محبت کر نے والی اور ہماری مشرقی روایات سے بخوبی آگاہ این جی اوز بھی اس سلسلے میں ایک مثبت کردار ادا کر سکتی ہیں ہمیںخود بھی اپنے بچوں کا دوست بن کرانہیں زندگی کے نشیب و فراز سے آگاہ کر نا ،اچھے اور برے کے مابین تمیز کر نا اور چھوٹی چھوٹی خواہشات کی تکمیل کے لیے اجنبی اور غیر لوگوں سے راہ و رسم بڑھانے یا ان کے ساتھ چل پڑنے میں مضمر خطرات سے آگاہ کرنے جیسے اقدامات اٹھانے کی ضرورت ہے ۔ جہاں تک بیٹی زینب پر ڈھائے گئے ظلم کے پہاڑ کا تعلق ہے اس پرآج ہر آنکھ اشک بار ہے زندگی کی بمشکل سات بہاریں دیکھنے والی میری اس چاند سی ننھی منی بیٹی نے ابھی زندگی میں دیکھا ہی کیا تھا ؟اس کی ہو م ورک کی کاپی پر لکھی گئی مختلف باتیں اور سوشل میڈیا پر وائرل ہونے والی ایک تقریر سن کر پتھر سے پتھر دل انسان بھی موم ہوجاتا ہے بیٹی زینب کے بھی یقینا کئی خواب ہونگے عمرہ پر گئے اور جلد ہی واپس آنے والے والدین زینب کے لیے چھوٹی چھوٹی چوڑیاں ،جھمکے ،رنگ برنگے کپڑے اور کھلونے لائے ہونگے جس کا اسے شدت اور بے چینی سے انتظار ہوگا اپنے آپ کو پاکستان کی بیٹی کہنے والی زینب سماجی سطح پر پاکستان میں جاری ناانصافی کے نظام کی بھینٹ چڑ گئی ہے جس کے نتیجے میں اس کی آنکھوں میں سموئے کئی خواب ‘فضاء میں منتشر ہو کر رہ گئے ہیں یہ خواب صرف بیٹی زینب کے اکیلے نہیں تھے بلکہ پوری قوم کے اجتماعی خواب تھے جن کی کرچیاں چننا اور انہیں پھر ایک جیتی جاگتی تصویر بنانا اب حکومت وقت ،پورے پاکستانی معاشرے ،نظام عدل ،تمام قانون نافذ کرنے والے اداروں اور ہماری سیاسی و عسکری قیادت کی اجتماعی ذمہ داری ہے صرف اسی صورت میں ہی آج پوری پاکستانی قوم کی زبان پر موجود "جسٹس فار زینب "کا مطالبہ پورا کیا جا سکتا ہے۔</TEXT>
