<DOCNO>1765051</DOCNO>
<HL>کم از کم تنخواہ15400 ‘ زرعی قرضے کی حد75 ہزار فی ایکڑ مقرر ‘ پیٹر انجن سستا</HL>
<AUTHOR>نوائے وقت</AUTHOR>
<DATELINE> Pakistan 2017-06-14 03:27:45+05</DATELINE>
<TEXT>اسلام آباد (نمائندہ خصوصی/ نامہ نگار) وفاقی وزیر خزانہ اسحق ڈار نے بجٹ 2017-18پر جاری بحث کو سمیٹے ہوئے فنانس بل کے اندر بعض اہم ردوبدل کا اعلان کیا ہے جسکے تحت اسلامی سرمایہ کاری کے طریقہ کار سکوک میں 20لاکھ روپے تک کی سرمایہ کاری پر ٹیکس کی چھوٹ دیدی گئی ہے، مزدور کی کم از کم اجرت پندرہ ہزار روپے ماہانہ سے بڑھا کے15400روپے کر دی گئی ہے، برآمدات کے حامل پانچ برآمدی سیکٹرز کیلئے،، فردر ٹیکس،، کی شرح کو دو فیصد کم کر کے ایک فیصد کر دیا گیا ہے، tamarind gumسیکٹر کو بھی زیرو ریٹنگ کی صورت دیدی گئی ہے، سینیٹ کی سفارش پر بیٹریوں کے ہول سیلرز اور ڈیلرز پر ود ہولڈنگ ٹیکس کا استثنیٰ دیدیا گیا، کھاد کے سیکٹر پر فردر ٹیکس ختم کر دیا گیا، فنانس بل میں ایک اور اہم ترمیم کی گئی ہے جسکے تحت این جی اوز جو اپنے ٹرن اوور کا پندرہ فیصد سے زائد انتظامی اخراجات کریں گی وہ زائد خرچ شدہ رقم کے دس فیصد کے مساوی انکم ٹیکس ادا کریں گے، این جی او کے قیام کے ابتدائی تین سال میں مذکورہ بالا شرط کااطلاق نہیں ہوگا تاہم این جی او کا ٹرن اوور دس کروڑ روپے سے ذیادہ نہ ہو،لسٹڈ کمپنیوں پر سالانہ منافع کے چالیس فیصد سے کم تقسیم کی صورت میں بقیہ فرق پر دس فیصد ٹیکس کی تجویز فنانس بل میں شامل کی گئی تھی، اب اس ٹیکس کی شرح کو دس فیصد سے کم کر کے 7.5کر دیا گیا ہے، ای کامرس کی ترقی کیلئے اس سے منسلک اداروں کو ٹرن اوور اور کمیشن دونوں پر ٹیکس کی چھوٹ دی گئی ہے، فلم انڈسٹری کی ترقی کیلئے جلد ایک پیکج کا اعلان کیا جائے گا، اسلامی بینکاری کے تحت آنے والی سکیموں پر مراعات دی گئی ہیں، پولٹری کی صنعت میں ویلیو ایڈیشن کیلئے استعمال ہونے والے خام مال کی درآمد پر کسٹم ڈیوٹی میں کمی کی گئی ہے، ماہی پروری کی ترقی کیلئے بھی ٹیکس کی مراعات دیدی گئیں ،قومی اسمبلی میں گزشتہ روز وزیر خزانہ اسحق ڈار نے اپنے خطاب میں کہا کہمیں اُن ارکانِ قومی اسمبلی کا شکرگذار ہوں کہ جنہوں نے بجٹ تجاویز برائے مالی سال 2017-18 پر بحث میں بھرپور حصہ لیا اور حکومتی پالیسیوں اور کارکردگی کو سراہا۔ مجھے افسوس ہے کہ بعض وجوہ کی بنا پر اپوزیشن ارکان بجٹ اجلاس میں شریک نہ ہوسکے۔ تاہم تقریباً تمام سیاسی جماعتوں کی سینٹ میں نمائندگی نے اس بات کو یقینی بنایا کہ بجٹ کے حوالے سے اپوزیشن کی سیاسی جماعتوں کی تجاویز سامنے آئیں، میں سینٹ کے تمام ارکان کا مشکور ہوں جنہوں نے بھرپور طریقے سے بجٹ سے متعلقہ بحث میں حصہ لیا۔ انہوں نے کہا کہ ہمیں امید ہے کہ اللہ کی مہربانی اور قوم کی محنت کی بدولت کامیابی کا یہ سفر جاری رہے گا جس کیلئے ہم نے اگلے مالی سال کیلئے 6فیصد جی ڈی پی کا گروٹھ ریٹ کا ہدف متعین کیا ہے اور انشاء اللہ اس سے اگلے سال ہماری معیشت 7 فیصد سے زیادہ ترقی کرے گی۔ ہمیں یقین کامل ہے کہ اس حکمت عملی کے تحت کئے گئے اقدامات کی بدولت ملک میں غربت اور بے روزگاری میں خاطر خواہ کمی ہوگی، عام آدمی کو یکساں ترقی کے مواقع میسر ہوں گے فی کس آمدنی بڑھے گی جس سے معیار زندگی بلند ہوگا اور خوشحالی آئے گی ، انہوں نے کہا کہ ہمیں سینٹ کی طرف سے 276 تجاویز موصول ہوئیں جن میں سے 147 کا تعلق پراجیکٹس اور سالانہ ترقیاتی پروگرام سے تھا ، 129 تجاویز میں سے 75 کلی یا جزوی طور پر منظور کر لی گئی ہیں یا اصولی طور پر ان سے اتفاق کیا گیا ہے۔ 1973 کے آئین کے نفاذ کے بعد اب تک 8 قومی مالیاتی کمیشن قائم کیے گئے اور اس وقت 9واں کمیشن کام کر رہا ہے۔ ایک NFC ایوارڈ اُس وقت تک نافذ العمل رہتا ہے جب تک اگلا ایوارڈ تشکیل نہ پا جائے۔ وفاقی حکومت صوبوں کے ساتھ مل کر نئے ایوارڈ کی جلد از جلد تکمیل کی خواہاں ہے۔ تاہم اے جے کے، جی بی اور فاٹا کے لیے 3 سے 4 فیصد اور قومی نیشنل سیکیورٹی فنڈکے لیے 3 فیصد ذرائع محاصل کا قابل تقسیم پولl سے مختص کرنے کے معاملہ پر صوبوںکی جانب سے کوئی پیش رفت نہیں ہوسکی جو این ایف سی ایوارڈ کی تکمیل میں سب سے بڑی رکاوٹ ہے۔ میں اس ایوان کو یقین دلاتا ہوں کہ جیسے ہی صوبائی حکومتیں خصوصی علاقہ جات کی ترقی اور نیشنل سیکیورٹی فنڈ کے محاصل کا قابل تقسیم پول سے رقم مختص کرنے پر وفاق سے کوئی اتفاق رائے سے فیصلہ کر لیتی ہیں تو اگلے NFC ایوارڈکا فیصلہ بہت جلد ممکن ہوجائے گا،بعض لوگ یہ غلط تاثر پھیلا رہے ہیں کہ پاکستان کے بیرونی قرضوں میں بے تحاشا اضافہ ہو گیا ہے، جون 2013 میں جب ہماری حکومت بنی توپاکستان کا بیرونی قرضہ 48.1 ارب ڈالر تھا اور اس وقت سٹیٹ بینک کے پاس جو زر مبادلہ کے زخائر تھے اس کو نکال کر نیٹ بیرونی قرضہ 44.1 ارب ڈالر تھا۔ گذشتہ 4 سالوں کے دوران لیے گئے نئے قرضوں اور پرانے قرضوں کی ادائیگی کے بعد پاکستان کا بیرونی قرضہ 58.4 ارب ڈالر مارچ 2017 میں تھا۔ اور اسی طرح اگر اس میں سے سٹیٹ بینک کے زر مبادلہ کے ذکائر نکال دیئے جائیں تو مارچ 2017 میں پاکستان کا Net بیرونی قرضہ 41.9 ارب ڈالر ہے۔ حکومت قبائلی علاقوںسے دہشت گردی کے خاتمے کے لیے پاک فوج کی کاوشوں اور فاٹا کے غیورعوام کی قربانیوںکی قدر کرتی ہے۔ الحمدللہ آپریشن ضرب عضب کامیابی سے ہمکنار ہوا ہے۔ حکومت اس آپریشن اور اس کے علاوہ تمام پیشہ ورانہ ضرورتوں کیلئے مسلح افواج کو ضروری وسائل فراہم کر رہی ہے اور انشااللہ آئندہ بھی کرتی رہے گی۔بعض ارکان نے برآمدی پیکج کے تحت حکومتی معاونت کے لیے مختص کی گئی رقوم کے ناکافی ہونے کا خدشہ ظاہر کیا ہے۔ میں یہاں واضح کرنا چاہوں گا کہ وزیراعظم برآمدی پیکج میں حکومتی معاونت کے علاوہ سیلز ٹیکس اور دیگر ڈیوٹیز کی کمی کا بھی اعلان کیا گیا تھا جس سے حکومتی ریونیو کے حجم میں 20 سے 25 ارب روپے سالانہ کی کمی آئے گی۔ اسی طرح صنعتی شعبے کو مناسب نرخوں پر بجلی کی فراہمی کے لیے حکومت 22 ارب روپے کی اضافی سبسڈی بھی دے رہی ہے۔ جس کا ذکر علیحدہ سے کیا جاتا ہے۔ انہوں نے کہا ک چھوٹے کاشتکاروں کے لئے زرعی قرضوں کی لاگت 14-15 فیصد سے کم کر کے 9.9 فیصد کر دی گئی ہے۔ ایک فصل کے لئے قرضے کی حد بڑھا کر 75000 روپے کی جا رہی ہے۔ یاد رہے کہ یہ ششماہی قرضہ ہو گا۔ اور اس طرح پورے سال میں چھوٹے کسانوں کو 150,000 روپے تک کا قرضہ میسر ہو گا۔اس کے علاوہ موجودہ بجٹ میں ڈیزل سے چلنے والے 3سے 36 ہارس پاور کے Peter انجن پر سیلز ٹیکس ختم کر دیا گیا ہے۔ اس سے خاص طور پر چھوٹے کاشتکاروں کو فائدہ ہو گا جو بڑے انجن خریدنے کی استطاعت نہیں رکھتے۔ مجھے یہ اعلان کرتے ہوئے خوشی ہے کہ Peter انجن کے پرزہ جات پر کسٹم ڈیوٹی 20 فیصد سے کم کر کے 3فیصد کی جار ہی ہے۔ بجٹ میں ITکمپنیوں کو خصوصی مراعات دی گئی ہیں۔ معزز ارکان کی سفارشات کو پیش نظر رکھتے ہوئے اس پیکیج کا دائرہ آئی ٹی کی خدمات تک پھیلایا جا رہا ہے۔ہمارے کچھ دوستوں نے مالیاتی نظام کو سود سے پاک کرنے پر زور دیا ہے۔ہم اس تجویز کا خیر مقدم کرتے ہیں۔ ہماری حکومت نے پچھلے چند سالوں میں سکوک ، مضاربہ، مشارکہ اور دیگر اسلامی بینکنگ پراڈکٹس کو رائج کرنے کے لیے ٹیکس مراعات کا اعلان کیا ہے۔ اور حکومتی سطح پر بھی ان پروڈکٹس کو استعمال کیا ہے۔ اسلامی بنکنگ کے شعبے کی ترقی کے لیے مندرجہ ذیل نئی مراعات کا اعلان کیا جا رہا ہے۔ موجودہ بجٹ میں اسلامی بینکنگ کے فروغ اور ترویج کے لیے مرابحہ (Murrabaha)، کے علاوہ مساومہ (Musawamah)، بیع معجل (Bai Muajjal)، بیع سلام (Bai Salam)، استثنیٰ (Istisna)، تجارہ(Tijarah)، استجرار (Istijrar)کے تحت فراہم کردہ اشیاء بشمول پلانٹ مشینری کو سیلز ٹیکس کی دوبارہ ادائیگی سے مستثنیٰ قرار دیا جا رہا ہے۔ اسی طرح اسلامی سکوک میں 20 لاکھ روپے تک کی سرمایہ کاری پر ٹیکس چھوٹ دی جارہی ہے تاکہ اسلامی سکوک کو ترقی دی جا سکے۔بعض ارکان نے مزدور کی کم سے کم اجرت میں اضافہ کرنے کے حوالے سے توجہ دلائی ہے۔ میں نے بجٹ تقریر میں کم سے کم اجرت 14000 روپے سے بڑھاکر 15000ر وپے کرنے کا اعلان کیا تھا۔ تاہم یہ کہا جا رہا تھا کہ جس طرح سرکاری ملازمین کی تنخواہوں میں اضافہ کیا گیاہے اسی طرح کم از کم اجرت میں بھی 10 فیصد اضافہ کیا جائے۔ لہٰذا میں یہ اعلان کرتا ہوں کہ مزدور کی کم از کم اجرت 10 فیصد اضافہ سے 15400 روپے مقرر کی جاتی ہے، آئل مارکیٹنگ کمپنیز کی سہولت کے لئے سینیٹ سفارشات کی روشنی میں اوگرا سے منظور شدہ تمام آئل مارکٹنگ کمپنیز کو ازخود انکم ٹیکس فری سہولت مہیا کردی گئی ہے،کسانوں کو ارزاں نرخوں پر کھاد مہیا کرنے کیلئے کھاد کی پیداوار پر مندرجہ ذیل ٹیکس سہولیات دی جارہی ہیں۔ فریڈ گیس پر سیلز ٹیکس کی شرح کو یکساں کرتے ہوئے 17 فیصد سے کم کرکے 10 فیصد کیا جارہا ہے۔ فریڈ گیس کیلئے ایل این جی پر سیلز ٹیکس کی شرح 17فیصد سے کم کرکے 5 فیصد کی جارہی ہے،مرغبانی کا شعبہ نہ صرف ملک میں گوشت کی مناسب داموں فراہمی کا کام کررہا ہے۔ بلکہ ملکی معیشت میں سرمایہ کاری اور برآمدات میں اِس کی شمولیت کے امکان کے پیشِ نظر یہ تجویز کیا جارہا ہے کہ مختلف اشیاء جو کہValue added پراڈکٹس میں اِستعمال ہوتی ہیں اُن کی درآمد پر کسٹم ڈیوٹی 20فیصد سے 16 فیصد اور16فیصد سے کم کرکے 11فیصد کردی جائے۔ماہی بانی کی صنعت کے فروغ کیلئے Fish Feed پر سیلز ٹیکس کی شرح کو کم کرکے 10 فیصد کیا جا رہا ہے۔قابلِ تجدید توانائی(Renewable energy) حکومت کے ترجیحاتی شعبوں میں شامل ہے۔ اِس شعبے کی مزید حوصلہ افزائی اور لاگت میں کمی کی غرض سے یہ تجویز کیا جارہا ہے کہ ڈی سی فین(DC Fans) بنانے والوں کے لیے Permanent magnets کی درآمد پر کسٹم ڈیوٹی ختم کردی جائے۔ اٹھارویں ترمیم کی روشنی میں سپریم کورٹ آف پاکستان نے جو فیصلہ دیا اُس کے مطابق وفاقی حکومت کے معنی کابینہ بتائے گئے۔ اس فیصلے کے نتیجے میں اُن ایس آراوز اور ایف بی آر Notifications کے بارے میں ایک قانونی اور آئینی سقم پیدا ہوگیا جو اٹھارویں ترمیم کے بعد اور سپریم کورٹ کے فیصلے کی تاریخ کے درمیان جاری ہوئے کیونکہ اُن کیلئے کابینہ سے منظوری نہ لی گئی تھی۔ لہٰذا سینٹ کی سفارشات کی روشنی میں حکومت نے فیصلہ کیا ہے کہ اٹھارویں ترمیم کے بعد اور Supreme Court کے فیصلے کے درمیان جتنےSRO'sاور Notificationsجاری ہوئے ہیں اُن کو نیشنل اسمبلی اورکیبنٹ سے منظور کروایا جائے گا تاکہ قانونی ثقم دُور ہوسکے۔معزز ارکان کی سفارشات کی روشنی میں Mutual Fundsسے Dividendپر ٹیکس کی شرح جو 12.5فیصد تجویز کی گئی ہے اُس کو 25لاکھ روپے تک کے Dividendپر کم کرکے10فیصد کیا جارہا ہے۔سرمایہ کاروں کو سہولت دینے کیلئے حکومت نے فیصلہ کیا ہے کہ یکم جولائی 2016ء سے پہلے Stock Exchange میں سرمایہ کاری کی جانے والی سیکورٹیزپر Capital Gainsکا نیا (زیادہ ٹیکس ریٹ) لاگو نہیں کیا جارہا ہے ۔ یعنی پُرانی سیکورٹیز پر اُس وقت کا ٹیکس ریٹ ہی لاگو کیا جارہا ہے،پاکستان اِسٹاک ایکسچینج اور پاکستان مرکینٹائل ایکسچینج کے فروغ کے لئے اِن کی خدمات کی آمدن پر ٹیکس کی شرح کو 8 فیصد سے کم کرکے 2فیصد کیا جارہا ہے۔اِسٹاک مارکیٹ میں ثانوی یا Secondary مارکیٹ کی ترویج کیلئے Listed Derivatives پر ٹیکس کی شرح کو تین سال کیلئے15فیصد سے کم کرکے 5فیصد کیا جارہا ہے۔سینٹ کی سفارشات پر درآمد شدہ پلاسٹک خام مال کے ذریعے ٹیکس چوری روکنے کیلئے کمرشل امپورٹرز پر ٹیکس کی شرح کو 6فیصد سے کم کرکے 4.5فیصد کیا جارہا ہے جبکہ صنعتی یونٹوں کے لئے اِس شرح کو 6فیصد سے کم کرکے 1.75فیصد کیا جارہا ہے۔لِسٹڈ کمپنیوں پر سالانہ منافع کے 40فیصد سے کم تقسیم کی صورت میں بقایا فرق پر 10فیصد ٹیکس کی تجویز فنانس بِل میں دی گئی ہے۔ Stake Holdersکے مطالبے پر اِس ٹیکس شرح کو 10فیصد سے کم کرکے 7.5فیصد کیا جارہا ہے، ای کامرس یا الیکٹرانک تجارت کی ترویج کے لئے انکم ٹیکس آرڈیننس میں Online Market Placeکا تصور متعارف کیا جارہا ہے اور ایسی entitiesکو ٹرن آور ٹیکس اور کمیشن پر ٹیکس چھوٹ دی جارہی ہے۔لہٰذا ٹرن آور ٹیکس 1.25فیصد سے کم کرکے 0.5فیصد اور کمیشن پر ٹیکس کی شرح 12فیصد سے کم کرکے 5فیصد کی جارہی ہے،بجٹ میں IT منسٹری کی تجویز پر Start-ups کو ٹیکس میں سہولیات کا اعلان کیا گیا تھا۔ وزارت منصوبہ بندی کی تجویز پر Start-ups کے دائرے کو مزید وسیع کرنے کیلئے جلد ہی ایک سکیم پیش کی جائے گی۔پاکستان کی entertainment انڈسٹری بحالی کی راہ پر گامزن ہے۔ پاکستان کے ڈرامے اور فلم دوبارہ دنیا میں اپنا مقام بنا رہے ہیں۔ حکومت انہیں پاکستان کا Soft Image بحال کرنے کے لیے اہم اثاثہ تصور کرتی ہے۔ اس مقصد کے لیے ڈرامہ اور فلم انڈسٹری کے لیے خصوصی پیکیج پیش کیا جائے گا۔موجودہ بجٹ میں Non Profit Organizations کو دی گئی ٹیکس مراعات کا بے جا استعمال روکنے کیلئے اور فلاحی سرگرمیوں کو ترویج دینے کیلئے مختلف تجاویز کا اعلان کیا گیا۔ ان تجاویز کے مطابق ایسی Non Profit Organizations جو اپنے ٹرن اوور کا 15 فیصد سے زائد انتظامی اخراجات پر خرچ کریں گی وہ اس زائد خرچ شدہ رقم پر 10 فیصد کی شرح سے ٹیکس ادا کرنے کی پابند ہوں گی۔ سینٹ کی تجویز پر Non-Profit Organizations کو اپنے قائم کئے جانے کے پہلے تین سالوں میں اس شق سے استثنیٰ دیئے جانے کا اعلان کیا جاتا ہے بشرطیکہ ان کا ٹرن اوور 10 کروڑ سے زائد نہ ہو،انہوں نے کہا کہ میری خواہش تھی کہ اپوزیشن کے معزز اراکین اس پر اپنی رائے کا اظہار کرتے اور اسے بہتر بنانے اور اس میں مزیدنکھار لانے کے لیے اپنی قیمتی تجاویز دیتے۔ اس قومی مقصد کے لیے اتفاق رائے کا ہونا بہت ضروری ہے۔ بدقسمتی سے قومی اسمبلی میں اپوزیشن کی عدم شرکت کی و جہ سے اس اگلے پانچ سالہ معاشی ایجنڈے پر مفید بحث نہیں ہو سکی۔ تاہم میں یہ یقین سے کہہ سکتا ہوں کہ ہمارے پاس اب بھی اس Vision کی تکمیل کیلئے وقت ہے۔ تمام سیاسی جماعتوں کے تعاون سے اگر ہم باہمی مشاورت سے ایک Charter of Economy پر متفق ہو جائیں تو اندرون اور بیرون ملک ایک مثبت پیغام پہنچے گا۔ معاشی ایجنڈے پر اتفاق رائے اس لیے بھی ضروری ہے کہ اس سے اس بات کو یقینی بنایا جا سکے گا کہ سیاسی تبدیلی کااثر معاشی ایجنڈے پر نہیں ہو گا بلکہ آئندہ آنے والی حکومت اتفاق رائے سے ایسے طے شدہ معاشی اور سماجی ایجنڈے کی تکمیل کے لیے اپنی تمام تر توانائیوں کو بروئے کار لائے گی۔ اس سے دنیا کو ایک واضح پیغام ملے گا کہ پاکستان ایک مضبوط معاشی سفر پر گامزن ہے اور معاشی پالیسیوں میں کوئی یکسر تبدیلی نہیں آئے گی۔ بجٹ منظور</TEXT>
