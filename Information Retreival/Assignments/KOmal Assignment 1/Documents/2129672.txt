<DOCNO>2129672</DOCNO>
<HL>بچے ظلم و زیادتی کاشکار کیوں؟</HL>
<AUTHOR>نوائے وقت</AUTHOR>
<DATELINE> Pakistan 2013-10-22 01:31:24+05</DATELINE>
<TEXT>تحریروترتیب۔ احمد کمال نظامی --------بیوروچیف نوائے وقت چند ماہ قبل پاکستان میں اقوام متحدہ کے چارٹر کے تحت ہر سال عالمی یوم اطفال منایا گیا۔ اس موقع پر حکومت کے مختلف ادارے اور این جی اوز بچوں کی فلاح و بہبود اور ان کی نگہداشت اور حقوق کے بارے میں مذاکرے، سیمینار اور رپورٹس شائع کرتی ہیں جن میں اپنی کارکردگی کے حوالہ سے بڑے بلندوبانگ دعوے بھی کئے جاتے ہیں، عالمی سطح پر چائلڈ لیبر قوانین کی باتیں بھی کی جاتی ہیں اور بچوں کی تعلیم اور صحت کے لئے بہترین سہولتوں کی فراہمی کے منصوبے بھی پیش کئے جاتے ہیں لیکن عالمی سطح پر بچوں کا یوم منانے کے باوجود اور دورے کرنے کے باوجود اگر حقیقی نگاہ سے حالات کا جائزہ لیا جائے۔ عالمی اعدادوشمار بھی اس امر کی تائید کرتے ہیں کہ اکیسویں صدی کے مہذب گلوبل معاشرے میں بچے غیروں اور اپنے بڑوں کے ناروا سلوک، ظلم، زیادتی، معاشی اور سماجی استحصال اور تشدد کا سامنا کر رہے ہیں، عالمی سطح پر ہر سال 27 لاکھ 50 ہزار بچوں کو گھریلو تشدد سے واسطہ پڑتا ہے فیصل آباد جو شہر ٹیکسٹائل ہونے کے ناطے پاکستان کا تیسرا بڑا شہر ہے اور صنعتی ارتقا کے عمل سے تیزی کے ساتھ گزر رہا ہے اور آبادی میں اسی تناسب سے اضافہ بھی ہو رہا ہے۔ ایک بات کو نظرانداز نہیں کی جا سکتا کہ فیصل آباد میں ایسی این جی اوز کی کمی نہیں ہے جو بے سہارا نادار بچوں کی امداد کرنا اور انہیں زیورتعلیم سے ہم آہنگ کرنے کے بلندوبانگ منشور رکھنے کے باوجود عمل کی کسوٹی پر پورا نہیں اترتیں۔ سڑکوں کے کناروں پر چوراہوں میں ورکشاپ اور ہوٹلوں پاورلومز کی فیکٹریوں میں ایسے بچوں کی کثیر تعداد دکھائی دیتی ہے جو سخت محنت و مشقت کے باوجود تشدد کا نشانہ بنائے جاتے ہیں اور ان سے ناروا سلوک اس انداز میں کیا جاتا ہے کہ انسانیت بھی آنسو بہاتی ہے۔ ہم کسی ایک این جی اوز کا نام لئے بغیر یہ بات کہیں گے کہ ان میں بعض این جی اوز بچوں کی تعلیم، صحت اور حقوق کے حوالہ سے ملکی اور غیرملکی اداروں سے ڈالروں کی صورت میں گرانٹ حاصل کرنے کے باوجود روپوں میں بھی بچوں کے ساتھ ہونے والے سلوک پر آنکھیں بند کئے ہوئے ہیں۔ ان کے نیچے پجارو ہوتی ہے تمام تر کارروائی سیاست دانوں کے بیانات کی طرح کاغذی ہوتی ہے۔ اب جبکہ چند ماہ قبل فیصل آباد میں بچوں کا عالمی یوم منایا جا چکا ہے۔ فیصل آباد کے کسی سرکاری ادارے اور این جی اوز کی کوئی ایسی رپورٹ منظرعام پر نہیں آئی جس میں بتایا گیا ہو کہ جو ہزاروں کی تعداد میں بچے جبری مشقت کے جان گزار اوقات میں زندگی بسر کر رہے ہیں ان کی فیصل آباد میں کتنی تعداد ہے سڑکوں کے کناروں پر کاروں کے شیشے صاف کرنے والے اور گداگری کرنے والے بچوں کی فلاح کے لئے کس منصوبہ پر عمل درآمد ہوااور اس کے کیا نتائج برآمد ہوئے۔ بچوں کے معاشی استحصال کا یہ عالم ہے 21 کروڑ 80 لاکھ بچے معاشی طور پر متحرک چائلڈ لیبر ہیں اور ان میں سے بعض سے انتہائی خطرناک کام بھی کرائے جاتے ہیں۔ مثال کے طور پر فیصل آباد میں گیس فروخت کرنے کی جس قدر دوکانیں ہیں سلنڈروں اور رکشائوں کو گیس کی فراہمی کا کام بچے ہی کرتے ہیں۔ ورلڈ اسکائوٹنگ رپورٹ کے مطابق گذشتہ سال بچوں کی بنیادی سہولت سے محرومی کی صورتحال یہ تھی کہ دنیا کے چالیس کروڑ بچوں کو پینے کا صاف پانی بھی میسر نہیں تھا۔ 50 کروڑ بچوں کو مناسب صفائی ستھرائی کی سہولت بھی حاصل نہیں تھی اور دنیا بھر میں خوراک کی کمی کی وجہ سے بھوک سے سالانہ ایک کروڑ دس لاکھ بچے مر جاتے ہیں اور ایسی ہی صورت سال رواں میں بھی قائم رہی۔ سوال پیدا ہوتا ہے پھر بچوں کا عالمی یوم منانے کا مقصد کیا ہے جبکہ اقوام متحدہ کے منشور کی روشنی میں عالمی یوم منانے کا مقصدیہی ہے کہ دنیا بھر کے تمام بچوں کو یکساں حقوق دیئے جائیں جبکہ پاکستان میں اس کے برعکس عمل ہوتا ہے اور بچوں کے استحصال کا یہ عالم ہے کہ بچوں کو اونٹ ریس کے لئے سمگل کیا جاتا ہے۔ غریب والدین سے ان کے بچے اس خونی ریس کے لئے خریدے جاتے ہیں۔ جب سے دبئی کی پرواز شروع ہوئی ہے تو فیصل آباد سے دبئی کی طرف سفر کرنے والوں میں ایسے افراد کی بڑی تعداد ہوتی ہے جو پسماندہ علاقوں سے تعلق رکھتے ہیں اور اپنے بچوں کے ساتھ دبئی کی طرف پرواز کرتے ہیں ان میں وہ بچے بھی شامل ہوتے ہیں جنہوں نے اونٹ ریس کے خونی کھیل کا حصہ بن کر اپنی زندگی کی بازی بعض اوقات ہارنی ہوتی ہے۔ دعویٰ یہی کیا جاتا ہے اور ہے بھی درست کہ بچے قوم کی امانت ہیں بچے قوم کا سرمایہ ہے اور قوم کا مستقبل ہیں اس روشن اور مسلمہ حقائق کے باوجود کہ حالیہ صدی جیسے انقلابی صدی قرار دیا جا رہا ہے بچے اپنے بڑوں کے ہاتھوں مظلوم اور زبوں حال ہیں بدقسمتی سے تمام تر خوشحالی اور آسودگی کے حکمرانوں کے دعویٰ کے باوجود معاشرے میں دو طبقے بڑے نمایاں ہوتے چلے جا رہے ہیں۔ خوش حال آسودہ طبقہ اور معاش کے اعتبار سے پسماندہ اور کنگال لوگ۔ اس دوسرے طبقہ میں زیادہ محرومیوں کا شکار بچے ہیں۔ اس کی مثال یوں دیتے ہیں کہ پوش علاقوں کے بچوں اور پسماندہ علاقہ کے بچوں میں معاشرتی اعتبار سے بڑے منفی رجحانات فروغ پا رہے ہیں۔ ہمارے ہاں بچوں کی محرومیاں والدین کی معاشی زبوں حالی کا نتیجہ ہوتی ہیں۔ ہونا تو یہ چاہیے تھا کہ خوش حال ملکوں میں بچے محرومیوں سے محفوظ ہوتے چلے جاتے لیکن معاملہ اس کے برعکس ہے۔ یکطرفہ خوش حالی و بڑھتی آسودگیوں کے ہجوم میں ان کی محرومیاں بڑھتی جا رہی ہیں۔اس کا اعتراف خود حکومتی ادارے بھی کرتے ہیں۔ پاکستان ایشیاء اور افریقہ میں چائلڈ بچوں کی بڑھتی ہوئی تعداد سخت پریشان کن ہے ہم اپنے صنعتی شہر فیصل آباد کی بات کرتے ہیں کہ مالی پریشانیوں کے ہاتھوں مجبور والدین کثرت اولاد سے مجبور ہو کر ان سے مزدوری کراتے ہیں اور وہ مزدوری کرانے پر خود کو مجبور پاتے ہیں۔ والدین کہیں کے ہوں وہ سخت مجبور کن حالات سے تنگ آ کر ہی ایسا کرتے ہیں ورنہ کوئی شخص چاہے وہ کتنا ہی مجبور کیوں نہ ہو وہ اپنے بچے کو پھول کا درجہ ہی دیتا ہے اور پھول کی طرح پیارکرتا ہے۔ اب جبکہ عالمی یوم اطفال کی رونق ختم ہو چکی ہے سیمینار، مذاکرات اور آئندہ کے عزائم سے کاغذی طور پر ہم قوم کو آگاہ کر چکے ہیں اور آئندہ سال 20 نومبر تک کی نیند سو چکے ہیں۔ ہم اپنی بات اقوام متحدہ کے ادارے یونیسکو کی رپورٹ پر ختم کرتے ہیں جس میں بتایا گیا ہے کہ بچوں کی زندگیوں کو زیادہ محفوظ و کارآمد بنانے کے عالمی پروگرام کے اعلان کے باوجود بچے زیادہ غیرمحفوظ ہوتے جا رہے ہیں اور ان کے حالات روز بروز بد سے بدتر ہوتے جا رہے ہیں۔ اس وقت ایشیاء میں پاکستان سمیت دس لاکھ سے زیادہ بچے جنسی تشدد کا شکار ہوئے ہیں۔ بچوں کی سمگلنگ کا سیاہ دھندا بھی جاری ہے اور بچوں پر جسمانی تشدد کے واقعات میں اضافہ ہو رہا ہے۔ گویا بچوں کے عالمی دن کے حوالہ سے یہی کہہ سکتے ہیں کہ ہم ترقی معکوس کر رہے ہیں ہمارے قدم آگے کی بجائے پیچھے پڑ رہے ہیں،اب یہ بات واضح ہوتی جا رہی ہے کہ کوئی بہت بڑا سانحہ پیش آ رہا ہے ہم جان بوجھ کر تباہی کی طرف بڑھ رہے ہیں۔ تہذیب شائستگی کی راہ سے ہم دور جا رہے ہیں اور ہم نے اپنی تمام تر حیوانیت اور بے حسی کا ہدف بچوں کو بنا لیا ہے اور ہم بڑے سنگین اخلاقی انحطاط اور تباہی کا شکار ہیں اور ہم بچوں پر پہلے کے مقابلے میں کئی گنا زیادہ شدت کے ساتھ بے رحمی سے حملہ آور ہو رہے ہیں۔ کاش بچوں کے عالمی یوم کے موقع پر اپنی تقاریر میں بلندبانگ دعوے کرنے والے اس حقیقت پر بھی روشنی ڈالتے مگر ان کی آنکھوں پر تو غیرملکی امدادی گرانٹ کی پٹی بندھی ہوئی ہے۔</TEXT>
