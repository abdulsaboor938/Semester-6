<DOCNO>617457</DOCNO>
<HL>مسلم لیگ اقتدار میں آکر ہر طبقے کو حقوق دلائے گی،چودھری ظہیر الدین</HL>
<AUTHOR>روزنامہ پاکستان</AUTHOR>
<DATELINE> Pakistan 2015-04-09 02:18:53+05</DATELINE>
<TEXT>لاہور(جنرل رپورٹر) مسلم لیگ پنجاب کے جنرل سیکرٹری چوہدری ظہیرالدین خان سابق اپوزیشن لیڈر پنجاب اسمبلی نے کہاہے کہ پاکستان مسلم لیگ لیبر سمیت ہر طبقے کے ملازمین کو ان کے حقوق دلوائے گی انہوں نے کہا کہ پنجاب حکومت کی جانب سے مزدور کی کم از کم تنخواہ 12ہزار روپے مقررکرنے کا نوٹیفیکشن جاری ہونے کے بعد پنجاب بھر میں سرکاری و غیر سرکاری مزدوروں کو اس کے مطابق تنخواہوں کی ادائیگی نہ ہونا مزدوروں کا استحصال اور بیڈ گورننس ہے حکومت کو نوٹیفیکیشن جاری کرنے پر اکتفا کرنے کی بجائے عملی طور پر پورے پنجا ب میں اس کے مطابق مزدوروں اور ملازمین کو ادائیگی یقینی بنانے کے اقدامات کرنا چاہیءں نیز نچلے طبقے کے ملازمین کو مہنگائی کے تناسب سے مہنگائی الاؤنس بھی دیا جائے۔ ان خیالات کا اظہار انہوں نے مسلم لیگ ہاؤس میں پاکستان مسلم لیگ لیبرونگ پنجاب کے صدر سجاد بلوچ ، میاں عبدالحمید شیر چولستان صدر لیبرونگ بہاولپوراور انجمن چوکیداران صوبہ پنجاب کے صدر اللہ دتہ کی قیادت میں آئے ہوئے ایک وفد سے گفتگو کرتے ہوئے کیا۔چوہدری ظہیرالدین خاں نے کہا کہ پنجاب کی موجودہ حکومت پنجاب کے کسانوں، صنعتکاروں، مزدوروں اور پنجاب کے مفادات کا تحفظ کرنے میں مصلحتاً خاموش ہے اور قول و فعل میں تضاد کا شکار ہے۔انہوں نے کہا کہ چوہدری پرویز الہٰی کا دور مزدوروں کی خوشحالی کا دور تھا ،چودھری پرویز الہٰی نے میٹرک تک تعلیم مفت کرکے مزدور کے بچوں پر مفت تعلیم کے دروازے کھولے۔انہوں نے کہا کہ چودھری شجاعت حسین اور چودھری پرویز الٰہی کی سربراہی میں پاکستان مسلم لیگ کا ایسا منشور بنایا گیا جس میں ہر طبقہ، شعبہ ہائے زندگی جس میں اقلیتوں، مزدور ، کسانوں کا خیال رکھا گیا، وہ صرف منشور کی حد تک ہی نہیں بلکہ ہمارے دور حکومت میں اس پر بھرپور عمل بھی کیا گیا ۔ تعلیم، صحت، پولیس، انفراسٹرکچر، ٹریفک پولیس، 1122کے شعبوں میں سب کچھ کردکھایا۔انہوں نے کہا کہ پنجاب میں چوہدری پرویز الہٰی کو یہ اعزاز حاصل ہے جنہوں نے پنجاب بھر کے گریڈ1 سے 22 تک کے سرکاری ملازمین کو ریٹائرمنٹ پر گھر دینے کے لیے قانون سازی کی اور باقاعدہ اتھارٹی قائم کی ۔چوہدری پرویز الہٰی نے 5 ارب روپے کی لاگت سے صنعتی کارکنوں کے لیے 3500 بیڈز کی اضافی سہولت دی ،چوہدری پرویز الہٰی کے بعد مزدور دوست اقدامات کا سلسلہ جہاں چھوڑا گیا آج وہی کھڑا ہے</TEXT>
