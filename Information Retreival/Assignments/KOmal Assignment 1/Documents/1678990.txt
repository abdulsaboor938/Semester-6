<DOCNO>1678990</DOCNO>
<HL>تربت پنجاب کے 15 افراد کو گاڑی سے اتار کر گولیاں ماردی گئیں کوئٹہ فائرنگ ایس پی اہلیہ بیٹے اور پوتے سمیت شہید</HL>
<AUTHOR>نوائے وقت</AUTHOR>
<DATELINE> Pakistan 2017-11-16 05:13:24+05</DATELINE>
<TEXT>تربت+ کوئٹہ+ پشاور (نیٹ نیوز+ ایجنسیاں) بلوچستان کے ضلع کیچ میں پنجاب سے تعلق رکھنے والے 15 افراد کی نعشیں برآمد ہوئی ہیں۔ کمشنر مکران بشیر احمد نے بتایا کہ ان افراد کی ہلاکت کا واقعہ منگل کو رات گئے پیش آیا اور ہلاک شدگان غیرقانونی طور پر ایران کے راستے یورپ جانے کی کوشش کر رہے تھے۔ بشیر احمد کے مطابق ان افراد کو بلوچستان کے ضلع کیچ کی تحصیل تربت کے علاقے گروک میں گاڑی سے اتار کر فائرنگ کر کے ہلاک کیا گیا۔ نعشوں کو کیچ کے ضلعی ہسپتال منتقل کر دیا گیا ہے۔ بلوچستان حکومت کے ترجمان انوار الحق کاکڑ نے بھی تصدیق کیکہ ہلاک شدگان کا تعلق پنجاب کے مختلف اضلاع سے ہے۔ انوار الحق کاکڑ نے الزام عائد کیا کہ ان افراد کی ہلاکت کی ذمہ دار کالعدم شدت پسند تنظیم بلوچستان لبریشن فرنٹ ہے۔ بلوچستان لبریشن فرنٹ نے بھی ایک بیان میں ان افراد کی ہلاکت کی ذمہ داری قبول کی ہے۔ تنظیم کے ترجمان نے دعویٰ کیا ہے کہ مارے جانے والے افراد عسکری تعمیراتی کمپنی فرنٹیئر ورکس آرگنائزیشن کے ملازمین تھے اور ضلع کیچ میں چین پاکستان اقتصادی راہداری کے منصوبے پر کام کر رہے تھے۔ خیال رہے کہ بلوچستان کے سرحدی شہروں مند اور تفتان کے راستے ہر سال ہزاروں کی تعداد میں پاکستان سے غیر قانونی طور پر یورپ اور خلیجی ممالک جانے والے افراد ایران میں داخل ہوتے ہیں۔ اگرچہ حکومت پاکستان کی جانب سے ان علاقوں میں سکیورٹی کے سخت انتظامات کئے جانے کا دعوی کیا جاتا رہا ہے لیکن اس کے باوجود بلوچستان کے راستے پنجاب سے یورپی اور خلیجی ممالک کو انسانوں کی سمگلنگ کا سلسلہ مکمل طور پر رکا نہیں ہے۔ کوئٹہ میں ایف آئی حکام یہ کہتے رہے ہیں کہ انسانی سمگلنگ کے دھندے میں کئی بااثر شخصیات ملوث ہیں اور اس وجہ سے انسانی سمگلنگ کے ایجنٹ گرفتار ہونے کے باوجود ثبوت اور گواہ نہ ہونے کی بنیاد پر عدالتوں سے رہا ہوجاتے ہیں۔ میڈیا رپورٹ کے مطابق جاں بحق ہونے والوں میں محمد حسین کا تعلق واہ کینٹ‘ اظہر وقاص‘ خرم شہزاد اور ذوالفقار کا تعلق منڈی بہاء الدین‘ غلام ربانی اور احسن رضا کا تعلق گوجرانوالہ‘ سیف اللہ کا تعلق گجرات‘ محمد الیاس کا ڈسکہ‘ عبدالغفور اور طیب کا تعلق سیالکوٹ سے تھا جبکہ جن 4 افراد کی نعشوں کی شناخت نہیں ہو سکی ان میں سے دو کی عمریں 20 سے کم اور دو کی 35 سال کے قریب ہیں۔ واضح رہے کہ بلوچستان میں اس سے پہلے بھی تشدد زدہ نعشیں برآمد ہوتی رہی ہیں صوبے میں 2008ء میں تشدد زدہ نعشوں کی برآمدگی کا سلسلہ شروع ہوا تھا۔ وزیراعلیٰ شہبازشریف نے 15 افراد کے قتل کے واقعہ کی مذمت کی ہے۔ وزیراعلیٰ نے جاں بحق ہونے والے افراد کے لواحقین سے دکھ اور افسوس کا اظہار کیا ہے۔ یہ ایک دلخراش واقعہ ہے۔ ہماری تمام تر ہمدردیاں جاں بحق افراد کے لواحقین کیساتھ ہیں۔ علاوہ ازیں کوئٹہ کے علاقے نواں کلی میں نامعلوم افراد کی فائرنگ سے ایس پی انویسٹی گیشن محمد الیاس سمیت 4 افراد جاں بحق ہو گئے۔ نجی ٹی وی کے مطابق ایس پی محمد الیاس‘ اپنے بیٹے بہو اور ان کے بچوں کے ساتھ کوئٹہ آ رہے تھے۔ فائرنگ سے ایس پی سٹی انویسٹی گیشن محمد الیاس‘ ان کا بیٹا‘ بہو اور پوتا جاں بحق ہو گئے جبکہ ایک بچی زخمی ہے جسے ہسپتال منتقل کر دیا گیا۔ بچی کی حالت بھی تشویشناک بتائی جا رہی ہے۔ فائرنگ کے بعد حساس اداروں نے علاقے کو گھیر لیا۔ فائرنگ کرنے والے ملزم موٹر سائیکل پر سوار تھے۔ دریں اثناء پشاور سے سکولوں اور دیگر سرکاری تنصیبات کو بارودی مواد سے اڑانے والا مبینہ دہشت گرد گرفتار کرلیا گیا‘ ملزم کئی وارداتوں میں پولیس کو مطلوب تھا۔ محکمہ انسداد دہشت گردی حکام کے مطابق دہشت گرد احمد علی کو یونیورسٹی روڈ سے گرفتار کیا گیا‘ ملزم کا تعلق کالعدم تنظیم سے ہے۔</TEXT>
