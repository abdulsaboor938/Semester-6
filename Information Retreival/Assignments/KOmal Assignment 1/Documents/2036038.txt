<DOCNO>2036038</DOCNO>
<HL>برق گرتی ہے تو بیچارے مسلمانوں پر</HL>
<AUTHOR>نوائے وقت</AUTHOR>
<DATELINE> Pakistan 2014-12-06 00:30:26+05</DATELINE>
<TEXT>چند سال کی بات ہے کہ راقم نیو یارک کی ایک مارکیٹ میں گیا۔ وہاں ایک دوکان میں دو مسلمان خواتین بھی تھیں۔ انہوں نے سر پر اسکارف باندھے ہوئے تھے۔ میں نے دیکھا کہ ایک سیاہ فام امریکی انکے قریب کھڑا بڑ بڑا رہا ہے۔ دونوں خواتین خوف زدہ تھیں وہ شخص ان کی طرف گھور رہا تھا اور انہیں مسلمان سمجھ کر نفرت کا اظہار کر رہا تھا۔ میں نے اس شخص سے کہا کہ تم انہیں کیوں گھور رہے ہو اور تم انہیں کیوں خوف زدہ کر رہے ہو۔ وہ بغیر کچھ جواب دیئے وہاں سے چل پڑا نیویارک میں قیام کے دوران اکثر ایسے مناظر دیکھنے میں آئے کہ جب کوئی مسلمان باحجاب عورت بازار میں سودا سلف لینے جاتی تو امریکی اسے نفرت سے گھورتے۔ علاوہ ازیں امریکی ایف بی آئی نے مسلمانوں میں سے ہی کئی دین فروش بے ضمیروں کو اپنا ایجنٹ بنا رکھا ہے جو اپنے ہی مسلمان بھائیوں کو ورغلاتے ہیں اور انہیں تخریب کاری یا دہشت گردی پر آمادہ کرتے ہیں کئی نوجوانوں کو ڈالر کا لالچ دیا جاتا ہے اور کئی کو اسلام کے نام پر جہاد کی ترغیب دے کر انہیں سازش میں پھنسایا جاتا ہے۔ کئی مساجد میں مسلمان ہی مسلمان کو گمراہ کر کے انہیں امریکی ایجنسیوں کے حوالہ کیا جاتا ہے۔ اسی طرح کا ایک بے ضمیر مسلمان ایک دن میرے پاس بھی آیا۔ اس نے فلسطین میں اسرائیلی مظالم کی داستان چھیڑی۔ امریکہ کی اسرائیل کی پشت پناہی پر امریکہ پر لعن طعن کر کے مجھے امریکہ کے خلاف جہاد کا لیکچر دیا میں جانتا تھا کہ یہ امریکی ایف بی آئی کا ایجنٹ ہے۔ چونکہ میںنظریاتی طور پر دہشت گردی کا مخالف ہوں میں نے اس کی خوب سرزنش کی اور اسے ہر قسم کی تخریب کاری سے منع کیا اپنے ناپاک منصوبہ کی ناکامی پر وہ مایوس ہو کر اپنی راہ سدھارا۔میں نے امریکہ میں کئی پاکستانی اور مسلم وکلاءسے کہا کہ وہ امریکہ کی عدالتوں میں امریکی خفیہ ایجنسیوں پر مقدمہ دائر کریں کہ وہ اپنے ایجنٹوں کے ذریعہ مسلمان نوجوانوں کو کیوں ورغلا کر انہیں دام تزویر میں پھنساتے ہیں۔ یہ حرکت بذات خود ایک مجرمانہ فعل ہے۔ لیکن مسلمان اتنے سہمے ہوئے ہیں کہ کوئی بھی امریکی خفیہ ایجنسیوں کے اس غیر اخلاقی، غیر قانونی اور غیر انسانی فعل پر ان کے خلاف آواز بلند کرنے کو تیار نہیں۔ بقول مجید امجد.... سیل رواں کے ایک تھپیڑے کی دیر تھی تخت وکلاءو تاج کے سب سلسلے گئے ایک اور تھپیڑے کا ذکر بھی سن لیجئے۔ ایک دن میں ایک پاکستانی دوست کے ساتھ نیویارک ایک تقریب میں جا رہا تھا۔ ہماری کار کے قریب سے ایک کار گزری۔ اس میں دو سیاہ فام امریکی تھے۔ انہوں نے ہمیں دیکھتے ہی گالی دی۔ میں نے جواب میں انہیں الفاظ بہ آواز بلند دھرا دیئے۔ میرے پاکستانی دوست پر لرزہ طاری ہو گیا۔ اس نے کہا یہ آپ نے کیا کیا۔ میں نے کہا جو انہوں نے کہا وہی ان کو لوٹا دیا۔ یہ دوست جو اب امریکی شہری ہیں کہنے لگے بھائی اگر یہ لوگ ہمیں مسلمان سمجھ کر گالیاں دیں تو بھی کبھی ان کو جواب نہ دیں کیونکہ عدالتیں بھی ان کا ساتھ دیتی ہیں اور مسلمان کو بہانے تلاش کر کے جیلوں میں بند کرتی ہیں۔ ڈاکٹر عافیہ صدیقی کی مثال آپ کے سامنے ہے۔ پاکستانی دوست کی یہ بات سن کر میں نے کہا کہ اگر تم امریکی شہری ہو کر یہاں امریکیوں کی گالیاں سننے آئے ہو تو پھر پاکستان واپس چلے جاﺅ کم از کم عزت کی زندگی تو گزار سکو گے جواب میں وہ فرمانے لگے۔ ”ہم تو یہاں اپنے بچوں کا مستقبل بنانے آئے ہیں“۔ میں اس جواب پر سیخ پا ہو گیا اور کہا ”تمہارا حال تو میں نے ابھی دیکھ لیا ہے نہ جانے وہ کون سا مستقبل ہے جو تم بنانے یہاں آئے ہو“۔ یہ گزارشات لکھنے کا ارادہ اس لئے کیا کہ ”روزنامہ نوائے وقت“ کی اشاعت بتاریخ 2 نومبر 2014ءمیں یہ خبر پڑھی کہ آسٹریلیا اور کینیڈا میں بھی مسلمانوں پر عرصہ حیات تنگ کیا جا رہا ہے۔ گزشتہ تین دنوں میں تیس حملوں میں حجاب پہننے والی خواتین، مذہبی رہنماﺅں اور مساجد کو نشانہ بنایا گیا۔ ایک مسلمان خاتون کا حجاب‘ لے کر نہ صرف حجاب کو آگ لگائی گئی بلکہ خاتون پر گرم چائے کی پیالی بھی انڈیل دی گئی۔ اسلام دشمنی میں چند مذہبی جنونیوں نے بربین شہر کی ایک مسجد پر حملہ کیا۔ آسٹریلیا میں دو لڑکیوں نے رات کے اندھیرے میں ایک گردوارے کو مسجد جان کر اس کی دیواروں پر اسلام مخالف نازیبا الفاظ لکھے۔ لیکن یہ سوال ہر اہل امن اور ذی شعور کو بے قرار کرتا ہے کہ امریکہ اور مغربی ممالک جو آزادی، مساوات، امن، جمہوریت اور انسانیت کا ڈھول پیٹتے نہیں تھکتے وہ اسلام اور مسلمانوں کے خلاف کیوں ایسی غیر انسانی اور گھناﺅنی حرکات پر اتر آئے ہیں۔ اس کی ایک ہی وجہ ہے اور وہ یہود و نصاری کے ساتھ مسلمانوں کی دینی اور تاریخی چپقلش ہے۔ یہودیوں کو جنگ خیبر کی شکست نہیں بھولی۔ عیسائیوں کے دل پر صلیبی جنگوں کے داغ تازہ ہیں۔ نیو یارک میں جب 9/11 کا افسوس ناک واقعہ ہوا تو امریکی صدر جارج بش نے اسکے ردعمل میں فوری طور پر جو بیان داغا وہ یہ تھا کہ عیسائیوں اور مسلمانوں میں ایک بار پھر صلیبی جنگوں کا آغاز ہو گیا ہے۔ فرانس میں یہودیوں کی ٹوپی، ہندوﺅں کی زار، عیسائیوں کی صلیب اور سکھوں کی پگڑی پر کوئی پابندی نہیں۔ اگر پابندی ہے تو مسلمان عورتوں کے حجاب پر ہے۔اب ذرا ہمسایہ ملک بھارت کی کرشمہ سازیاں دیکھیے۔ بھارت رات دن مذہبی آزادی اور جمہوریت کا ڈھونڈورا پیٹتا ہے مگر ان کی منافقت کے ڈھول کا پول اتر کھنڈ کے مسلمان گورنر عزیز قریشی کے اس ننگ دیں فتوے نے کھول دیا ہے جس میں گائے کو ماتا قرار دیتے ہیں اور گائے ذبح کرنیوالے مسلمان کے چہرے پر سیاہی مل کر اسے ہندوستان بدر کرنے کا اعلان کرتے ہیں۔ اگر ہندوستان میں سیکولر ازم ہے اور ہر شخص کو مذہب کی آزادی ہے تو گائے ہندوﺅں کی ماتا ہو گی مسلمانوں، عیسائیوں اور سکھوں کی ماتا نہیں ہے۔</TEXT>
