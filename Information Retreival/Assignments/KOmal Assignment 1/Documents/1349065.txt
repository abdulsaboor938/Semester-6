<DOCNO>1349065</DOCNO>
<HL>وفاقی کابینہ ،دوائوں کے 139 نئے اضافی پیک سائز کے نرخ کی حد کا تعین منظور</HL>
<AUTHOR>روزنامہ جنگ</AUTHOR>
<DATELINE> Pakistan 2018-03-29 05:03:00+05</DATELINE>
<TEXT>اسلام آباد(نمائندہ جنگ) وفاقی کابینہ نے ادویات کے 139 نئے اضافی پیک سائز کی زیادہ سے زیادہ قیمت کی حد کا تعین (نوٹیفائی) کرنے کی منظوری دیدی ہے۔ یہ دوائیں پہلے سے رجسٹرڈ ہیں۔ زیادہ سے زیادہ قیمت نوٹیفائی کرنے سے ان ادویات کی قیمتوں میں کمی لانے میں مدد ملے گی۔ چین اور سعودی عرب کیساتھ سزا یافتہ افراد کے تبادلوں کے معاہدہ پر دستخط ،انسانی سمگلنگ کی روک تھام ایکٹ 2018ءکی منظوری گئی، یہ منظوری وزیراعظم شاہد خاقان عباسی کی زیر صدارت ہونے والے اجلاس میں دی گئی جو وزیراعظم آفس میں منعقد ہوا۔ پاکستان اور چین کے درمیان سزا یافتہ افراد کے تبادلوں کے معاہدہ پر دستخط کرنے کی منظوری دی۔ پاکستان اور سعودی عرب کے درمیان سزا یافتہ افراد کے تبادلوں کے معاہدہ پر دستخط کرنے کی منظوری دی گئی جس کے تحت نادرا صومالیہ میں نیشنل شناخت سسٹم وضع کرے گا۔ کابینہ نے انسانی اسمگلنگ کی روک تھام کے لئے پری وینشن آف سمگلنگ آف مانگرینٹس ایکٹ 2018کی منظوری دی۔ غلام نقی ساجد کو چیئرمین ڈرگ کورٹ مقرر کرنے کی منظوری دی گئی۔ ڈسٹرکٹ اینڈ سیشن جج محمد اکرم کو سپیشل جج (انسداد منشیات) راولپنڈی مقرر کرنے کی منظوری دی گئی۔ فدا محمد وزیر کو ایم ڈی پیپرا مقرر کرنے کی منظوری دی گئی۔ وہ گریڈ 22 کے افسر ہیں محمد نوید کو پی ٹی اے کا ممبر فنانس مقرر کرنے کی منظوری دی گئی ہے۔ انہیں تین ماہ کے لئے چیئرمین پی ٹی اے کا اضافی چارج بھی دیا گیا ہے۔ کابینہ نے پاکستان اسٹینڈرڈ اینڈ کوالٹی کنٹرول اتھارٹی کی لازمی سرٹیفکیشن مارک سسٹم سے گیارہ آئٹمز نکالنے کی منظور دی جبکہ فہرست میں تین آئٹمز کا اضافہ کیا گیا ہے۔ کابینہ نے جو تین نئے آئٹمز شامل کئے ہیں ان میں بیکویڈ ٹی/ کافی وائٹنر، پائوڈر/ ٹی وائٹنر اور ری فائنڈ پام اولین شامل ہیں۔ کابینہ نے عبدالعلیم میمن کو ڈی جی پاکستان اسٹینڈرڈ اینڈ کوالٹی کنٹرول اتھارٹی مقرر کرنے کی منظوری دی۔ پلاننگ ڈویژن کی جانب سے سی پیک کے بارے میں بریفنگ موخر کردی گئی۔</TEXT>
