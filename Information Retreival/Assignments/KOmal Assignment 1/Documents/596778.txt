<DOCNO>596778</DOCNO>
<HL>پنجاب کی مختلف جیلوں میں 8مجرموں کو پھانسی ‘3کی سزاؤں پر عملدر آمد موخر</HL>
<AUTHOR>روزنامہ پاکستان</AUTHOR>
<DATELINE> Pakistan 2015-06-17 04:29:15+05</DATELINE>
<TEXT>لاہور/فیصل آباد/سیالکوٹ(کرائم سیل +بیورورپورٹ) پنجاب کی مختلف جیلوں میں 8مجرموں کو پھانسی،3کی سزاؤں پر عملدرآمد موخر،پھانسی کے بعد لاشیں ورثاء کے سپرد،6ماہ کے دوران پھانسی پانے والے مجرمان کی تعداد160سے تجاوز کر گئی۔تفصیلات کے مطابق منگل کی صبح پنجاب کی مختلف جیلوں میں 8مجرموں کو تختہ دار پر لٹکادیا گیا۔سینٹرل جیل فصیل آبادمیں 2 مجرموں کو پھانسی دی گئی۔ مجرم یونس نے2000میں خاتون سمیت 3افراد کو قتل کیاتھا جبکہ مجرم اللہ دتہ نے1999 میں ایک خاتون کو قتل کیا تھا ۔ جبکہ ایک مجرم ذوالفقار علی پھانسی فریقین میں صلح ہوجانے کے بعد روک دی گئی ۔گوجرانوالہ کی سینٹرل جیل میں زیادتی کیس کے مجرم اشرف مانوکو پھانسی دے دی گئی ۔ مجرم نے 1999 میں لڑکی کو زیادتی کا نشانہ بنایاتھا۔قتل کے ایک اور مجرم سعید احمد کی پھانسی کی سزا فریقین کے درمیان صلح کے باعث موخر کردی گئی۔ مجرم سعیداحمدنے1990 میں پرانی دشمنی پر3افرادکوقتل کیاتھا۔سیالکوٹ کی سینٹرل جیل میں مجرم بشارت کو تختہ دار پر لٹکادیا گیا ۔ شکرگڑھ کے رہائشی مجرم بشارت نے1998 میں ایک شخص کو قتل کیاتھا۔سینٹرل جیل بہاول پور میں 2 مجرموں کو پھانسی دی گئی ۔مجرم غلام رسول نے1999 میں ذاتی دشمنی کی بناپرخاتون سمیت 3افرادکو جبکہ مجرم محمداصغرنے2002 میں ڈکیتی کے دوران ایک شخص کو قتل کردیا تھا۔ ڈیرہ غازی خان کی سینٹرل جیل میں بھی ایک مجرم کو پھانسی دیدی گئی ۔ مجرم اصغر علی نے2000 میں رشتے کے تنازعے پر بھتیجے کو لیہ میں قتل کردیاتھا۔لاہور کی کوٹ لکھپت جیل میں سزائے موت کے قیدی مختار کو تختہ دار پر لٹکادیا گیا، مجرم نے 2004 میں تھانہ لٹن روڈ کی حدود میں ایک شخص کو قتل کردیا تھا، قتل کے ایک اور مجرم خضر حیات کی پھانسی ہائیکورٹ سے حکم امتناع موصول ہونے پر روک دی گئی ، مجرم نے 2001 میں شاد باغ کے علاقے میں ایک شخص کو قتل کیا تھا ۔حکام نے پھانسیوں کے بعد لاشیں ورثاء کے سپرد کر دی ہیں۔پھانسیوں سے قبل مجرمان کا طبعی معائنہ اور لواحقین سے ملاقاتیں کرائی گئیں۔ان تمام مجرمان کی رحم اور سزا کے خلاف نظر ثانی کی اپیلیں صدرمملکت اور اعلیٰ عدلیہ نے مسترد کر دی تھیں۔دسمبر2014میں پشاور کے آرمی سکول پر حملے کے بعد پھانسی پانے الے مجرمان کی تعداد160سے تجاوز کر گئی ہے۔پھانسی پانے والوں میں دہشتگرد بھی شامل ہیں تاہم زیادہ تر پھانسیاں قتل کے مجرمان کو دی گئی ہیں۔</TEXT>
