<DOCNO>2136604</DOCNO>
<HL>انسانی سمگلنگ ۔۔۔ ایک مکروہ دھندہ</HL>
<AUTHOR>نوائے وقت</AUTHOR>
<DATELINE> Pakistan 2013-09-24 01:48:14+05</DATELINE>
<TEXT>خالد یزدانی ۔۔۔ اچھے مستقبل کیلئے انسان کوششیں کرتا چلا آیا ہے۔ اپنا اور اپنے کنبے کیلئے زیادہ سے زیادہ آسائشیں حاصل کرنے کا جذبہ کل بھی تھا اور آج بھی ہے جبکہ ترقی یافتہ ممالک کی نسبت ترقی پذیر ممالک میں جب بیروزگاری کی شرح میں اضافہ سے مختلف معاشی مسائل سر اُٹھاتے ہیں تو لوگ ان ممالک کا رخ کرتے ہیں جہاں روزگار کے مواقع بھی زیادہ ہوں اور وہ اپنی محنت سے زیادہ سے پیسے اکٹھے کر کے اپنا اور اپنے بچوں کا مستقبل روشن کرے یہی وجہ ہے کہ سترکی دھائی میں جب عرب ممالک میں تیل کی بدولت وہاں روزگار کے مواقع پیدا ہوئے تو دیگر ممالک کی طرح پاکستان سے بھی مزدور سے لے کر ہنر مندوں تک نے وہاں کا رخ کیا اور دن رات محنت کرنے لگا اور انہی دنوں مشرق وسطیٰ اور دیگر ممالک کے لئے ریکروٹنگ ایجنسیاں بھی سامنے آئیں جن کے ذریعے مختلف کمپنیوں کو مطلوب ہنر مند اور مزدورلے جانے کا لائسنس ملا اور اس کے ساتھ ہی غیرقانونی طور پر ان ممالک میں جانے کا سلسلہ بھی شروع ہوگیا اور اس پس منظر میں بڑے بڑے دلخراش واقعات بھی سامنے آئے اور جو سمندر کے تھپڑوں سے بچے نکلے وہ غیر قانونی طور پر غیر ممالک میں قید ہو گئے اورخوش قسمتی سے بچ نکلنے والوں کو بغیر پرمٹ معمولی مشاہرے پر ہی کام کرنا پڑا یوں وہ اپنی کم عقلی اور لالچ میں آ کر اپنا اور اپنے اہل خانہ کا مستقبل روشن کرنے عی بجائے تاریک کرنے لگے۔ جیسے جیسے وقت تیز رفتاری سے گزر رہا ہے۔ ویسے ویسے آبادی میں اضافہ اور بے روزگاری کی شرح بھی بڑھنے کی وجہ سے غیرقانونی طور پر بیرون جانے والوں کی تعداد میں اضافہ ہوا ہے اب بھی کنٹینروں میں بذریعہ سڑک ایران‘ ترکی کے راستے سپین جانے والوں کی راستے میں دم گھٹنے یا بارڈر سکیورٹی کے ہاتھوں ہلاکت کی خبریں آئے روز میڈیا کے ذریعے سامنے آتی ہیں اس طرح بحری جہازوں کے ذریعے اور رات کے اندھیرے میں لانچوں پر ایسے منظم گروہ انسانی سمگلنگ میں ملوث ہیں جنہیں کسی کی جان نہیں ان کے مال سے مطلب ہوتا ہے یہی وجہ ہے کہ بیرون ممالک اب ہوائی جہاز کے ذریعے غیر قانونی طور پر جانا ممکن نہیں رہا ایک دور تھا جب پاسپورٹ پر تصویر تبدیل ہو جاتی تھی اب کمپیوٹرائز سسٹم کی بدولت ائرپورٹ پر جانے والوں کی شناخت ہو جاتی ہے اور امیگریشن حکام سے بچ نکلنا ناممکن نہیں تو مشکل ضرور ہے۔ اسی طرح یورپی ممالک میں بھی غیر قانونی طور پر آنے والوں کی حوصلہ شکنی کے لئے ایسے اقدامات کئے جارے ہیں جن سے انہیں وہاں پناہ ملنا مشکل ہو جاتا ہے۔ حال ہی میں آسٹریلوی سفارت خانے کی طرف سے پاکستانی چینلوں پر بھی اپیل کی گئی تھی کہ وہ کشتیوں کے ذریعے غیر قانونی طور پر آسٹریلیا آنے کی غلطی نہ کریں۔ دیکھا گیا ہے کہ اب ایشیائی ممالک کے لوگ سنہرے مستقبل کی تلاش میں آسٹریلیا جانے کی کوشش کرتے ہیں اس سلسلے میں مئی 2013ء میں آسٹریلیا کے محکمہ امیگریشن اور شہریت نے کرسمس آئی لینڈ میں مختلف ممالک کے زیر حراست افراد کی تعداد بتائی ان کے مطابق گیارہ ہزار تین سو اکتالیس زیر حراست افراد میں کشتی کے ذریعے آنے والوں کی تعداد 96 فیصد تھی زیرحراست افراد میں ایران کے 23 فیصد‘ سری لنکا 18 فیصد ‘ افغانستان 13 فیصد ‘ عراق 5.6 فیصد ویت نام 5 فیصد پاکستان 4.2 فیصد انڈونیشیا 2.5 فیصد بنگلہ دیش 1.6 فیصد چین 0.9 فیصد برما 0.8 ہیں۔ دیکھا جائے تو عراق افغانستان سری لنکا اور ایران سے آسٹریلیا میں غیر قانونی طور پر اپنی زندگیاں دائو پر لگا کر جانے والوں کو جو گروہ لے کر جاتے ہیں اس سلسلے میں آسٹریلین کرائم کمیشن نے جنوری 2013ء میں جو رپورٹ دی اس کے مطابق عراق سے غیر قانونی طور پر جانے والے ہوائی جہاز ملایشیا سے انڈونیشیا اور وہاں سے بذریعہ کشتی آسٹریلیا جانے کی کوشش اسی طرح افغانستان سے بذریعہ بس پاکستان یا ایران اور وہاں سے بذریعہ جہاز ملایشیا اور ملایشیا سے کنٹینرز‘ بس یا کشتی کے ذریعے انڈونیشیا اور وہاں سے آسٹریلیا۔ اسی طرح سری لنکا اور ایران سے جانے والے بذریعہ جہاز ملیشیا یا انڈونیشیا پہنچتے اور وہاں سے غیر قانونی طورپر کشتیوں کے ذریعے آسٹریلوی ساحل پر جانے کی کوشش کرتے اور اس دوران اکثر یہ خبریں سننے کو ملتی کہ آسٹریلوی ساحلوں کے نزدیک انڈونیشیا سے آنے والی کشتی طوفان کی وجہ سے ڈوب گئی یا آسٹریلوی سکیورٹی گارڈ کے ہاتھوں غیر قانونی طور پر کشتی میں آنے والوں کو گرفتار کر لیا گیا۔ ایسی صورت حال تمام ترسخت قوانین اور اقدامات کے بعد بھی جاری ہے اور لوگ سنہرے مستقبل کی تلاش میں اپنی زندگیاں دائو پر لگا رہے ہیں۔ آج نا صرف پاکستان بلکہ بنگلہ دیش‘ افغانستان‘ بھارت‘ سری لنکا اور نیپال و بھوٹان سے نوجوانوں کی بڑی تعداد انسانی سمگلنگ کے ایجنٹوں کے جھانسے میں آ کر اپنی جمع پونجی ہی نہیں اپنی زندگی بھی گنوا بیٹھتی ہے اور ان کے چاہنے والے ساری عمر ان کو یاد کرتے رہتے ہیں اگر خوش قسمتی سے وہ بچ گیا تو غیر قانونی طور پر داخل ہونے پر وہ کئی سال پس زنداں زندگی گزارتے ہیں۔ اگرچہ یہ حکومتیں اس گھنائونے اور مکروہ دھندے کے سدباب کے لئے اقدامات کرتی رہتی ہے اور ایسے سمگلنگ میں ملوث افراد کو بھی پکڑتی ہے۔ مگر اس پر قابو پانے کے لئے جہاںعام لوگوں کو شعور دینے کی ضرورت ہے وہاں ایسے اقدامات کرنے کی اشد ضرورت ہے کہ کسی کو اس طرح جانے کی ضرورت ہی پیش نہ آئے۔ غیر قانونی طور پر بیرون ملک جانے والوں کی زندگیاں تو دائو پر لگی ہی ہوتی ہیں لیکن اس کے ساتھ ہی وہ اپنے اہل خانہ کو بھی پریشانیوں میں مبتلا کر دیتے ہیں کیونکہ دیار غیر میں اگر وہ چھپ کر کام کر رہے ہوں تو ان کو کام کی اتنی اجرت نہیں ملتی جتنی وہاں قانونی طور پر کام کرنے والوں کو ملتی ہے لہذا وہاں کی ہوشربا مہنگائی میں وہ زیادہ سے زیادہ کام کر کے اور ایک چھوٹے سے کمرے میں جو دو افراد کی رہائش کے لئے ہو میں سات آٹھ افراد جب سما جائیں تو کیا صورت ہو گی اس کا اندازہ قاری خود لگا سکتا ہے اب وہ خود کیا کھائے اور گھر والوں کو کیا بھیجے جبکہ گرفتاری کی صورت میں وہ جیل میں رہنے کے بعد جب اس کی واپسی کا بندوبست کیا جائے گا تو وطن واپس پہنچتے ہی غیر قانونی طور پر بیرون ملک جانے پر اس پر مقدمہ ہو گا یوں غیر قانونی طور پر کثیر رقم خرچ کر کے اور اپنی زندگی کو دائو پر لگا کر باہر جا کر وہ اپنے عزیزوں کو خوشی کی بجائے پریشانیوں میں مبتلا کرتا ہے تو واپسی پر ایک بار پھر اپنے ساتھ ان کے لئے پریشانیاں لاتا ہے اور اپنے مالی حالات سدھارتے سدھارتے خود بے حال ہو جاتا ہے اور انسانی سمگلر ایسے ضرورت مندوں کیلئے نت نئے جال پھیلاتے رہتے ہیں اگرچہ اب میڈیا میں بیرون ملک غیر قانونی طور پر جانے والوں پر کیا بیتی پڑھ کر بھی عبرت نہ پکڑی جائے تو پھر اس کا کیا کیجئے۔ بہر حال قانون نافذ کرنے والے افراد انسانی سمگلنگ کے خلاف وقتاً فوقتاً اقدامات کرتے رہتے ہیں ۔ ایسے غیرقانونی کاموں کا نتیجہ برا ہوتا ہے اور جائز طریقوں سے ہی بیرون ملک جا کر کام کرنے میں بہتری ہے۔</TEXT>
