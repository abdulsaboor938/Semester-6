<DOCNO>456107</DOCNO>
<HL>انسداد تمباکو نوشی کا عالمی دن مانے کا مقصد اسکے مضر اثرات بے باخبر کرنا ہے ، ڈاکٹر ارشد جاید</HL>
<AUTHOR>روزنامہ پاکستان</AUTHOR>
<DATELINE> Pakistan 2016-05-31 06:02:12+05</DATELINE>
<TEXT>پشاور( پاکستان نیوز)پاکستان چسٹ سوسائٹی کے صدر ڈاکٹر ارشد جاوید اور پاکستان چیسٹ سوسائٹی خیبر پختونخوا کے صدر ڈاکٹر ضیاء اﷲ آفریدی نے کہا ہے کہ 31مئی کو پوری دنیا میں انسداد تمباکو نوشی کوعالمی دن منانے کا مقصد تمباکو نوشی کے مضر اثرات سے معاشرے کے ہر فرد کو باخبر کرنا ہے ۔ انہوں نے کہا کہ تمباکو نوشی سے بلند فشار خون ، دل کی بیماریاں ، زبان ، مسوڑے ، حلق ، خوراک کی نالی ، مثانے اور گردے کا سرطان ہو سکتا ہے ۔ شادی شدہ عورتوں میں حمل ضائع ہونے کے ساتھ ساتھ پیدائشی اموات اور بچوں کی جسمانی کمزوری جیسے نقصانات پیدا ہوتے ہیں ۔انہوں نے کہا کہ سگریٹ کے دھوئیں میں چار ہزار سے زائد کیمیکلز ہوتے ہیں جن میں 250اجزاء مضر صحت ہیں اور پچاس سے زائد سرطان کا سبب بنتے ہیں ۔ انہوں نے کہا کہ نہ صرف تمباکو نوشی کرنے والے افراد موت کا شکار بنتے ہیں بلکہ دوسروں کی تمباکو نوشی اور اس کے دھوئیں سے ہر سال چھ لاکھ افراد اپنی زندگی سے ہاتھ دھو بیٹھتے ہیں ۔ انہوں نے کہا کہ پاکستان جیسے ترقی پذیر ملک میں تمام لوگوں کے ساتھ ساتھ طب کے شعبے سے وابستہ افراد میں تمباکو نوشی کا رجحان ایک اہم چیلنج ہے ۔ ڈاکٹر ارشد جاوید اور ڈاکٹر ضیاء اﷲ آفریدی نے مزید کہا کہ کمزور قوانین ، عوامی سطح پر سگریٹ نوشی کے مضر اثرات سے آگاہی نہ ہونے اورسگریٹ ساز کمپنیوں کے اثر و رسوخ کی وجہ سے ہمارے ملک میں تمباکو نوشی کا رجحان بڑھ رہا ہے جس سے مالی نقصان کے ساتھ ساتھ معاشرتی اقدار اور صحت مندی پر بھی انتہائی برے اثرات پڑتے ہیں ۔ انہوں نے کہا کہ لوگوں کو تمباکو نوشی کے مضر اثرات سے باخبر رکھنے اور بچانے میں پرنٹ و الیکٹرانک میڈیا کے ساتھ ساتھ حکومت ، محکمہ صحت ، مذہی راہنما ، سماجی تنظیمیں ، اساتذہ اور طبی ماہرین اپنا بنیادی کردار ادا کریں۔ انہوں نے کہا کہ رمضان المبارک کے بابرکت مہینے میں ہم بحیثیت مسلمان تمباکو نوشی ، سگریٹ نوشی اور دوسری نشہ آور چیزوں کے استعمال سے باآسانی چھٹکارا پا سکتے ہیں ۔ انہوں نے کہا کہ پاکستان چیسٹ سوسائٹی کے زیر اہتمام لوگوں کی آگاہی کے لئے 31مئی بروز منگل ایک واک کا اہتمام کیا گیا ہے جبکہ اسی دن تمباکو نوشی اور اس کے مضر اثرات کے بارے میں ڈاکٹروں کے لئے ایک سمپوزیم لیڈی ریڈنگ ہسپتال پشاور کے آڈیٹوریم میں منعقد ہو گا ۔ پاکستان چیسٹ سوساٹی کے جنرل سیکرٹری ڈاکٹر سعدیہ اشرف اور پریس انفارمیشن انچارج ڈاکٹر تاج محمد بھی پریس کانفرنس سے خطاب کریں گے ۔</TEXT>
