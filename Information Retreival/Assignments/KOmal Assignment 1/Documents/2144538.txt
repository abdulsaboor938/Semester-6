<DOCNO>2144538</DOCNO>
<HL>18سال سے کم عمر بچوں کی شادی جرم نہیں: بھارتی عدالت</HL>
<AUTHOR>نوائے وقت</AUTHOR>
<DATELINE> Pakistan 2013-08-27 05:43:04+05</DATELINE>
<TEXT>نئی دہلی (آن لائن) بھارت کی ایک عدالت کا کہنا ہے کہ بچوں کو جنسی تشدد سے محفوظ رکھنے کے بھارتی ایکٹ کے مطابق 18سال سے کم عمر لڑکی کے ساتھ رضامندی سے جسمانی تعلق قائم کرنا جرم نہیں کہلاتا۔ بھارتی ذرائع ابلاغ کے مطابق پروٹیکشن چلڈرن ایکٹ (پاکسو) کی شق کے مطابق چھوٹی لڑکی سے اس کی رضا مندی سے قائم کیا جانے والا ایسا جسمانی تعلق، جس میں اس کی رضا مندی غیرقانونی طور پر حاصل نہ کی گئی ہو، کو اس پر حملہ نہیں کہا جا سکتا۔ پولیس اور دہلی کے کمشن برائے خواتین کی جانب سے ایکٹ میں کم عمر لڑکیوں کو جنسی تعلق سے روکنے کے دعوے کی نفی کرتے ہوئے ایڈیشنل سیشن جج دھرمیش شرما نے کہا کہ مجھے خوف ہے کہ اس تعبیر کا یہ مطلب ہو گا کہ 18سال سے کم عمر افراد ریاست کی ملکیت ہونگے۔ تاہم شرما نے کہا کہ پولیس سمیت ریاستی اداروں اور ہم سب پر یہ ذمہ داری عائد ہوتی ہے کہ کم عمر لڑکے اور لڑکی کی شادی کے اثرات اور غیرمحفوظ جنسی تعلقات کے نقصانات کے حوالے سے معاشرے میں آگاہی پیدا کریں۔ عدالت کے یہ تاثرات مغربی بنگال میں ایک بائیس سالہ لڑکے کی جانب سے 15سالہ لڑکی سے زیادتی کے بعد اس سے شادی کرنے کے مقدمے میں سامنے آئے۔ اس کیس میں عدالت نے کہاکہ لڑکی نے اپنی رضامندی سے اس سے شادی کی اور اغوا اور اسی پر زبردستی شادی کی شقیں بھی لاگو نہیں ہوتیں۔</TEXT>
