شردھا کپور ڈینگی کے مرض میں مبتلا
ممبئی: بالی ووڈ کی ابھرتی ہوئی اداکارہ شردھا کپور ڈینگی کے مرض میں مبتلا ہوگئیں۔ بھارتی میڈیا کے مطابق شردھا کپور ثانیہ نیہوال کی زندگی پر بنائی جانے والی فلم کی شوٹنگ میں مصروف تھیں کہ اچانک اُن کی طبیعت خراب ہوئی۔ اداکارہ نے ہدایت کار امول گپتا کو اپنی بگڑتی طبیعت کے بارے میں آگاہ کیا جس کے بعد انہیں نئی دہلی کے ایک اسپتال میں معائنے کے لیے لے جایا گیا۔ ڈاکٹرز نے مرض کی تشخیص کے لیے خون ٹیسٹ کیا جس کی رپورٹ آئی تو معلوم ہوا کہ شردھا کوڈینگی کا مرض لاحق ہوگیا۔  ڈاکٹر نے شردھا کو مستقل آرام کرنے کا مشورہ دیا جس کی روشنی میں ہدایت کار نے فلم کی شوٹنگ کو کچھ روز کے لیے روک دیا۔ سماجی رابطے کی ویب سائٹ پر شردھا کپور نے ہدایت کار کی آئی ڈی سے مداحوں کے نام ایک پیغام جاری کرتے ہوئے بیماری کی تصدیق کی اور کہا کہ ’آپ لوگ بے فکر رہیں میری طبیعت پہلے سے بہت بہتر ہے اور صحت تیزی سے بحال ہورہی ہے‘۔   #SAINA A post shared by Shraddha (@shraddhakapoor) on Sep 28, 2018 at 8:39pm PDT  واضح رہے کہ شردھا کپور نے گزشتہ دنوں سماجی رابطے کی ویب سائٹ انسٹاگرام پر اپنی کچھ تصاویر شیئر کی تھیں جن میں وہ ٹینس کھیلتی نظر آرہی تھیں۔ اداکارہ دراصل اپنی نئی آنے والی فلم میں ٹینس اسٹار کا کردار ادا کررہی ہیں۔ یاد رہے کہ شردھا کپور کی حال ہی میں ’بتی گُل میٹر چالو‘ فلم ریلیز ہوئی جس میں اُن کے ساتھ شاہد کپور نے مرکزی کردار ادا کیا۔ بھارتی میڈیا کے مطابق دوہزار اٹھارہ میں اداکارہ کی بتی گُل میٹر چالو، ساہو ، بیڈ منٹن اسٹار ثانیہ نہوال کی زندگی اور ہارر کامیڈی فلم جبکہ چندا ماما دور کے ریلیز ہوں گی، مجموعی طور پر 2018 میں شردھا پانچ فلموں میں مختلف ہیروز کے ساتھ مرکزی کردار ادا کرتی نظر آئیں گی۔ comments
