<DOCNO>798541</DOCNO>
<HL>گزری ہوئی شاندار تہذیب</HL>
<AUTHOR>Daily Khabrain</AUTHOR>
<DATELINE> Pakistan 2017-07-19 01:57:10+05</DATELINE>
<TEXT>محمد عتیق الرحمن …. اظہار خیال ماں ایک ایسا لفظ ہے جس میںکہنے کو تو ”م، ا،ں“ہیں لیکن ان میں دنیا جہاں کی محبت وشفقت بھری ہوئی ہے۔ماں کے بارے میں لکھنا سمندر کوکوزے میں بند کرنے سے بھی مشکل ہے۔پاکستانی صحافت میں ایک معتبر نام روزنامہ خبریں کے چیف ایڈیٹر محترم ضیاشاہد صاحب نے امی جان کے عنوان سے کتاب لکھی تو دل میں اس کو پڑھنے کی امنگ جاگی اور دیکھنا چاہا کہ اس میں کیا ایسا لکھا ہے جس نے ضیاصاحب کو کتاب کا عنوان ”امی جان “لکھنے پر ابھارا۔ ضیاشاہد صاحب کی کتاب میں جن دیہات کا ذکر ہے ان کی ہلکی سی جھلک میں نے اپنے بچپن میں دیکھی تھی ایک ہلکی سی جھلک نے ہی اتنے انمٹ نقوش چھوڑے ہیں کہ ان کو یاد کرتے ہوئے اب بھی ٹھنڈی آہیں بھرتے ہیں۔گاﺅں میں رہنے والی دنیاوی طورپر بظاہر غیر تعلیم یافتہ مائیں اپنی اولاد کی تربیت بلاشبہ اس قدر بہترین کرتی ہیں کہ وہ بڑے ہوکرضیاشاہد اور مزمل مہدی بن جاتے ہیں۔یہ ماں ہی ہے جو سردیوں میں گیلی جگہ پر خود لیٹ جاتی ہے اور اولاد کو خشک جگہ پر لٹاتی ہے۔ضیاشاہد صاحب استادالاستاد ہیں۔ کتنے ہی لکھنے والے ایسے ہیں جنہوں نے لکھنے کے رموز ضیاشاہد صاحب سے لئے اور آج صحافت میں جگمگاتے ستارے ہیں۔استاد الاستاد نے آج اپنے استاد پر لکھ کر اپنی تربیت کرنے والی ہستی کو ہمارے سامنے رکھ دیا ہے۔ بلاشبہ ماﺅں کا اولاد کی تربیت میں بہت بڑا ہاتھ ہوتا ہے،ماں کی گود کو پہلی درسگاہ کہا جاتا ہے اورماں ہی ہے جس کے قدموں تلے جنت رکھی گئی ہے۔ مصنف نے کتاب میں جہاں اپنی والدہ مرحومہ کی سخت طبیعت کا ذکر کیا ہے وہیں والدہ کی محبتوں، شفقتوں اورمستقبل میں باﺅ بنانے کے سپنوں پر بھی روشنی ڈالی ہے۔ضیاشاہد صاحب کے والدمحترم کی وفات کے بعد مصیبتوں اور تکلیفوں کے پہاڑ اٹھانے کو بی بی جی (ضیاشاہد صاحب کی والدہ) تیار ہوگئیں اور اولاد کی تعلیم وتربیت اس طرح سے کی کہ وہ معاشرے میں ممتاز ہوگئی۔ضلع جالندھر سے اٹھنے والا یہ خاندان دوسرے مسلمانوں کی طرح ہجرت کرکے پاکستان پہنچا اس دوران کئی واقعات ان کی نظروں سے گزرے جن کواختصار سے بیان کرتے ہوئے صرف مجموعی ذکرپر اکتفا کیا گیا ہے لیکن پھر بھی پڑھتے ہوئے آنکھیں نم سی ہوجاتی ہیں۔ضیاشاہد صاحب لکھتے ہیں کہ ”مسلمانوں کے پاکستان کی طرف ہجرت کرتے ہوئے قافلوں پر جاری سکھوںکے جتھے حملے کرتے تھے۔راستے کے دونوں اطراف جو آبادیاں تھیں اُن کے کنوﺅں کے پانی میں زہر ملادیا گیا تھا۔سکھ جتھے جب کبھی حملہ کرتے، قافلوں میں سے مسلمانوں کی نوجوان لڑکیاں زبردستی اُٹھا کرلے جاتے۔مجھے آج تک اس بات کی سمجھ نہیں آئی کہ یہ مسلمانوں کے دلوں میں دنیا بھرکے اندر سکھوں کی محبت کیوں جاگی؟1947ءمیں ہجرت کے وقت ہندو یقینامسلمانوں کےخلاف تھا،لیکن وہ شاطر اور سیاست کار تھا، اس نے خود پیچھے رہ کر اس اجڈ اور جنگلی قوم کو آگے لگایا، جو انتہائی بےدردی سے اپنی کرپان کی نوک سے مسلمان حاملہ عورتوں کے پیٹ چاک کرکے قتل سے پہلے ان کے بچے نکال کر سنگینوں پر آویزاں کرتے تھے اور خوشی سے ناچتے تھے، یہ پروپیگنڈہ نہیں حقائق ہیں جس سے ہزاروں نہیں لاکھوں مسلمان واقف ہیں“ آگے جاکر ضیاشاہد صاحب بوٹا سنگھ کی کہانی پر بھی لکھتے ہیں جس کا لب لباب یہ ہے کہ مہاجر کیمپ سے ایک مسلمان عورت کو زبردستی اٹھا یاجاتا ہے جسے بعد میں بازیاب کرواکر پاکستان بھیج دیا جاتا ہے اور اس کے بعداٹھانے والا سکھ بوٹاسنگھ پاکستانی پنجاب پہنچتا ہے۔ خبریں عام ہوتی ہیں اور وہ لڑکی جس کے ساتھ پہلے ہی بہت کچھ ہوچکا ہوتا ہے بوٹا سنگھ کی شکل دیکھنے سے بھی انکار کردیتی ہے۔بوٹاسنگھ اسلام قبول کرکے جمیل احمد بنتا ہے اور کافی تگ ودوکرنے کے بعد ناکامی کا منہ دیکھ کر زندگی کا خاتمہ کرتا ہے اور اہلیان لاہور ”عاشق صادق“ کی تدفین بڑی شان وشوکت سے کرتے ہیںاوراس کی زندگی میں محبت کی عظمت پر یقین رکھنے والے بے غیرت بوٹا سنگھ کے ہاتھ چومتے ہوئے بھول جاتے ہیں کہ یہ وہی بوٹا سنگھ ہے جس نے ان کی مسلمان بہن کو زبردستی مہاجر کیمپ سے اٹھایا تھا اور اس کے پیچھے پاکستان آگیا۔ محترم ضیاشاہد بیمار بچے کی حیثیت سے مہاجروں کے قافلے میں شریک تھے جب ان پر ایک سکھ نے حملہ بھی کیا تھا لیکن مارنے والے سے بچانے والا بڑا ہے۔ بات کہاں سے کہاں جانکلی۔امی جان میں دکھائی جانی والی تصویر واقعتاایک ایسی ماں کی تصویر ہے جو بلاشبہ لفظ ماں پر پورااترتی ہے۔دیہاتی علاقوں کے تہذیب وتمدن کی جھلک دکھلاتے ہوئے جہاں ضیاشاہد صاحب نے فطرت کی منظر کشی کی ہے وہیں لوگوں کے رویوں پر بھی نظر رکھی ہے۔گویاجس نے ماضی کو دیکھنا ہو وہ ضیاشاہد صاحب کی اس کتاب کو لازمی پڑھے۔ماضی میں دیہاتوں کے بڑوں کا ادب اس قدر کیا جاتا تھا کہ بڑابزرگ اگر گاﺅں کے کسی بھی جوان، چھوٹے، بڑے کو پکڑ کر خوب” سرزنش “کرتا تو کسی میں ہمت نہ پڑتی کہ آنکھ اٹھا کر دیکھ لے یاانہیں روک دے۔بچیوں کی جلدی شادی کا رواج بھی لد چکا، پہلے گاﺅں کی بڑی بزرگ خواتین پورے گاﺅں کی جوان ہوتی لڑکیوں پر نظر رکھتیں اور ان کی شادی کی فکر میں غلطاں نظر آتیں تھیں۔ضیاشاہد صاحب کی والدہ مرحومہ ”حشمت بیگم“ جنہیں بی بی جی اور بعدازاں امی جان کے نام سے پکارا گیا بھی اسی فکر میں رہتیں اور بی بی جی نے اپنی زندگی میں سینکڑوں شادیاں کروائیں تھیں۔ ضیاشاہد صاحب سچ کہتے ہیں کہ بی بی جی ہی نہیں بی بی جی کا دور بھی گزر گیا۔کہاں وہ محلے، گاﺅں بھر میں کھانا تقسیم کرنا اور محلے، گاﺅں کے ہر ہر گھر کی خیر خبر رکھنا، خوشی وغمی میں برابر کی شراکت داری سمجھنا اور ان کے کاموں میں ہاتھ بٹانا اور کہاں اب ساتھ والے گاﺅں میں میت پڑی ہے اورساتھ والے گھر میں بغیر کسی فکر کے اونچی آوازمیں میوزک چلایا جارہا ہے گویا فکرنہ فاقہ عیش کرکاکا۔بارٹر سسٹم جسے ہم نے صرف کتابوں میں پڑھا تھا، ضیاشاہد صاحب نے اس کا ذکر خیر ”امی جان“ میں کیا اور کیا خوب کیا کہ دانے بھنوانے جاﺅ تو بھٹی والی عورت کو معاوضے میں کچھ دانے دے دو، گندم، چنا، چاول،جو پاس ہو بارٹر ہوسکتا تھا۔بی بی جی میں ان ماﺅں کی جھلک نظر آتی ہے جو ہمہ وقت اپنی اولاد کی بہتری کی فکر میں عملی طور پر غلطاں رہتی ہیں۔ان کی اٹھک بیٹھک اور بول چال پر گہری نظر رکھتی تھیں یہی وجہ ہے کہ ”بی بی جی امی جان“ بھی دیسی ماﺅں کی طرح رشوت وشراب کو بہت برا سمجھتی تھیں اور ضیاشاہد صاحب نے جو گال چانٹوں سے لال ہونے والا واقعہ لکھا ہے اگرآج کی ماں بھی یہ کام سرانجام دے تو یقین ہے کہ بیٹا رشوت اور شراب کے قریب بھی نہ پھٹکے۔اولاد کواکیلی عورت کاسنبھالنا اور وہ بھی اس طرح کے کوئی پی ایچ ڈی ڈاکٹر بنے، کوئی سعودی عرب میں سعودی فارمیسی کالج کا وائس پرنسپل بنے،کوئی ایم بی بی ایس کرے اور کوئی ایم اے میں گولڈ میڈل حاصل کرکے صحافت کی دنیا کا مانا ہوانام بن جائے بلاشبہ بی بی جی کی شب وروزمحنت وریاضت کا ہی یہ نتیجہ تھا۔ کتاب میں ذکر تو محترم ضیاشاہد کی والدہ محترمہ حشمت بیگم ”بی بی جی “ کا ہے لیکن ایک ماں کا کردارایسا ہے جوہراولادکے سامنے ہوتا ہے۔بی بی جی کا کردار ایسا مشہورومعروف کردار ہے کہ جو ہمارے اردگرد کئی بزرگوں میں دیکھا جاسکتا ہے۔بی بی جی جیسا دبنگ بندہ ہر خاندان میں موجود ہوتا ہے لیکن اس کی قدر کوئی کوئی کرتاہے۔والدین ہرجگہ قربانی دیتے نظر آتے ہیں، جن کے والدین بقید حیات ہیں وہ ان کی مددسے اپنا ماضی کھنگالیںتو احساس ہو کہ انہوں نے کس قدر تکالیف وقربانیاں دی ہیں کہ ان کی اولاد ان سے بہتر زندگی گزارے۔”بی بی جی، امی جان “ ایک دور تھا، ایک تہذیب تھی جو ماضی کاحصہ بن گئی ہے،ایک ایسا روشن باب جس کی جھلک آج ہمیں ضیاشاہد صاحب کی کتاب میں نظر آئی۔دادیوں،نانیوں اور بزرگوں سے سنے وہ واقعات ایک دفعہ پھر سے نظروں سامنے گھوم گئے اور دل میں ایک خواہش سی ابھری کاش وہ دور، وہ تہذیب پھر سے لوٹ آئے جس میں بی بی جی جیسی ہستیاں ہمارے اردگردموجود تھیں اور گاہے گاہے بچوں، جوانوں کو ڈانٹ ڈپٹ کر سیدھی راہ دکھلاتی تھیں۔اللہ جن کے والدین بقیدحیات ہیں انہیںایمان وصحت والی لمبی عمر عطافرمائے اورجو وفات پاچکے ہیں انہیں اپنے جوار رحمت میں جگہ عطافرمائے (آمین)ماں کےلئے جتنا لکھا جائے اتنا کم ہے، طوالت کے خوف سے کالم کا اختتام کسی شاعرہ کے اس شعر پر کرتاہوں: ماں کتنی ٹھنڈک ہے تیرے نام کے ان حرفوں میں لب پہ آتے ہی تپتی دھوپ بھی گھنی چھاو¿ں لگنے لگتی ہے ٭….٭….٭</TEXT>
