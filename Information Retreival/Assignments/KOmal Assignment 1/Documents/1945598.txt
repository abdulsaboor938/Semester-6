<DOCNO>1945598</DOCNO>
<HL>کلرکوں کے مطالبات کے حق میں لاہور سمیت کئی شہروں میں مظاہرے، ریلیاں</HL>
<AUTHOR>نوائے وقت</AUTHOR>
<DATELINE> Pakistan 2015-12-11 13:45:06+05</DATELINE>
<TEXT>لاہور (سپیشل رپورٹر + نامہ نگاران) لاہور سمیت کئی شہروں میں مطالبات کے حق میں کلرکوں نے احتجاجی مظاہرے کئے اور دھرنے دیئے اور ریلیاں نکالیں، لاہور میں آل پاکستان کلرکس ایسوسی ایشن، سول سیکرٹریٹ ایمپلائز ایسوسی ایشن نے سول سیکرٹریٹ کے سامنے اپنے مطالبات کے حق میں مظاہرہ کیا جبکہ پنجاب بھر کے تمام ڈویژنل و ضلعی محکمہ جات میں مکمل ہڑتال و تالہ بندی اور کمشنر و ڈی سی او آفسز کے باہر جلوس و احتجاجی ریلیاں نکالی گئیں۔ گزشتہ روز صبح 10 بجے لاہور میں سول سیکرٹریٹ و لاہور ڈویژن کے ہزاروں ملازمین نے سول سیکرٹریٹ لاہور کے باہر منظور شدہ مطالبات کے نوٹیفکیشن کے اجراءکے لیے مظاہرہ کیا جو شام 4 بجے تک جاری رہا جس کی وجہ سے سول سیکرٹریٹ کے گیٹ بند کر دئیے گئے جبکہ گاڑیوں کی لمبی قطاریں لگ گئیں کئی گھنٹے ٹریفک جام رہی اعلی افسران کمروں میں پھنس گئے متعدد میٹنگ ملتوی کر دی گئی۔ مظاہرہ زیر قیادت صدر ایپکا پنجاب حاجی محمد ارشاد چودھری، ظفر علی خاں، محمد سلطان مجددی، رانا محمد نثار احمد اور دیگر نے کی۔ احتجاج میں ایپکا لاہور ڈویژن کے تمام محکمہ جات کے ہزاروں ملازمین ا ور سول سیکرٹریٹ کے ملازمین شریک ہوئے اُنھوںنے سیاہ جھنڈے اورپلے کارڈ اُٹھا رکھے تھے جن پر ایپکا کے مطالبات اور نعرے درج تھے۔ ملازمین کے اس اتحاد کو دیکھتے ہوئے حکومتی نمائندگان نے قائدین ایپکا کو مذاکرات کی دعوت دی اور احتجاج و دھرنا ختم کرنے کا کہا مگر مذاکرات بے نتیجہ رہے۔ مذاکرات کی ناکامی پر انتظامیہ نے ایپکا مظاہرین کو منتشر کرنے کے لیے واٹر چینل گاڑیاں و آنسو گیس کے شیل طلب کر لیے اور 15 دسمبر کا دھرنا ملتوی کرنے کے لیے بھی دباﺅ ڈالتے رہے۔ جس پر ایپکا قائدین نے کہا کہ 15 دسمبر کو اسی مقام پر صوبہ بھر کے تمام محکمہ جات کے سرکاری ملازمین و سول سیکرٹریٹ کے تمام ملازمین دوبارہ اکھٹے ہو کر احتجاج و تاریخی ڈے اینڈ نائٹ دھرنا دیں گے۔ وہاڑی سے نامہ نگار کے مطابق ایپکا کے ممبران نے ریلوے ٹریک پر لیٹ کر احتجاجی کیا اور ضلع بھر کے دفاتر کی تالہ بندی کرکے مکمل ہڑتال کی۔ ڈی سی او آفس کے باہر دھرنا اور احتجاجی ریلی نکالی اور حکومت کے خلاف شدید نعرے بازی کی۔ ننکانہ صاحب سے نامہ نگار کے مطابق ضلع بھر کے تمام سرکاری ملازمین نے اپنے مطالبات کے حق میں منظوری کے لئے دفاتر کی تالہ بندی کرکے ڈی سی او آفس ننکانہ صاحب کے سامنے احتجاجی دھرنا دیا احتجاجی دھرنے میں اقلیتی رہنما سردار مستان سنگھ سمیت ضلع بھر کے سینکڑوں ملازمین نے شرکت کی دھرنے میں ہر محکمہ کی طرف سے اپنے اپنے بینرز اور پلے کارڈ بھی لگا رکھے تھے۔ فیصل آباد میں آل پاکستان کلرکس ایسوسی ایشن کے زیراہتمام گریڈ ایک تا سولہ کے سرکاری ملازمین نے اپنے مطالبات کی منطوری کے لئے چنیوٹ بازار سے ڈی سی او آفس تک پرامن احتجاجی ریلی نکالی اور ڈی سی او آفس کے سامنے احتجاجی مظاہرہ کیا۔ کلرکوں کے مظاہرے</TEXT>
