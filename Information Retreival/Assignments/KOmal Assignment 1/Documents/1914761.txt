<DOCNO>1914761</DOCNO>
<HL>ایک اور جاسوس گرفتار، بھارت اور افغانستان کی کارستانیوں سے دنیا کو آگاہ کیا جائے</HL>
<AUTHOR>نوائے وقت</AUTHOR>
<DATELINE> Pakistan 2016-04-08 08:27:44+05</DATELINE>
<TEXT>بلوچستان میں ایک اور جاسوس گرفتار، یہ افغان انٹیلی جنس افسر ہے، را سے مل کر پاکستان میں تحریب کاری کراتا تھا، ایف سی حکام۔ کلبھوشن کی گرفتاری کے بعد ملک بھر میں خفیہ ایجنسیوں کی طرف سے ’’بلیو برڈ‘‘ نام سے سرچ آپریشن جاری ہے جس میں متعدد را کے ایجنٹ پکڑے جا چکے ہیں۔ مزید کی گرفتاریوں کی بھی توقع ہے۔ افغان انٹیلی جنس افسر کے پاکستان میں ’’را‘‘ سے مل کر تخریب کاری کرانے سے یہ ثابت ہوتا ہے کہ پاکستان کو عدم استحکام سے دو چار کرنے کیلئے بھارت صرف افغان سر زمین ہی استعمال نہیں کرتا، دونوں ممالک کی تخریب کار ایجنسیوں کا بھی گٹھ جوڑ ہے جو انکی حکومتوں کی پالیسیوں کا عکاس ہے۔ بھارت تو پاکستان کا کھلا دشمن ہے۔ افغانستان کی طرف سے پاکستان کو نقصان پہنچانے میں بھارت کا ساتھ دینا پاکستان کے ساتھ دشمنی سے کم نہیں۔ ہماری حکومت نے کلبھوشن کے معاملے میں بھارت کے ساتھ محض رسمی احتجاج کیا حالانکہ یہ معاملہ انتہائی سنگین نوعیت کا ہے۔ افغان انٹیلی جنس کے افسر کے پکڑے جانے پر حکومت کی طرف سے رسمی ردعمل پر اکتفا نہیں کرنا چاہیے۔ بھارت اور افغانستان کے ساتھ یکساں اور شدید احتجاج کرتے ہوئے ان ممالک کی کارستانیوں سے عالمی برادری کو متحرک سفارتکاری کے ذریعے آگاہ کیا جائے۔</TEXT>
