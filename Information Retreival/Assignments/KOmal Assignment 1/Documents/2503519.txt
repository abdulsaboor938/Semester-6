<DOCNO>2503519</DOCNO>
<HL>امریکہ کی تین ایجنسیوں کاپاکستان میں طالبان کے خلاف آپریشن کرنے کا انکشاف</HL>
<AUTHOR>اردو پوائنٹ</AUTHOR>
<DATELINE> Pakistan 2008-06-30 12:02:10+06</DATELINE>
<TEXT>نیو یارک(اُردو پوائنٹ اخبار تازہ ترین۔30جون۔2008ء) امریکی جریدے نے انکشاف کیا ہے کہ امریکا کی تین ایجنسیاں پاکستانی فورسز کے ساتھ وزیر ستان میں طالبان کے خلاف آپریشن کررہی ہیں۔ امریکی جریدے نیویارک میگزین نے خصوصی رپورٹ میں انکشاف کیا ہے کہ امریکا کی تین ایجنسیاں اور اسپیشل فورسز وزیرستان میں آپریشن کررہی ہیں۔ رپورٹ کے مطابق امریکی سی آئی اے، نیشنل سیکورٹی اور ڈیفنس انٹیلی جنس ایجنسیاں وزیرستان میں موجود ہیں۔ پاکستان پہلے ان ایجنسیوں کو انٹیلی جنس معلومات فراہم کرتا ہے جس کی روشنی میں اسپیشل فورسز کارروائیاں کرتی ہیں۔ امریکی جریدے کے مطابق آپریشن طالبان کے اہم کمانڈروں کو نشانہ بنانے کے لئے کیا جارہا ہے۔ اس مقصد کے لئے بہت احتیاط سے کام لیا جاتا ہے اورصرف مصدقہ اطلاعات کے بعد ہدف کے نشانے پر پہنچنے کے بعد پریڈیٹر میزائل کے ذریعے کارروائی کی جاتی ہے۔ () رپورٹ میں کہا گیا ہے کہ رواں سال31 جنوری کو سینئر طالبان کمانڈر ابولیث اللبی کی ہلاکت اسی آپریشن کا حصہ تھی۔جریدے کے مطابق طالبان کے خلاف میزائل حملے بھی اس بات کا ثبوت ہیں کہ وزیرستان میں غیر ملکی ایجنسیاں موجود ہیں۔ سابق امریکی انٹیلی جنس حکام کا کہنا ہے کہ امریکا ایران کے معاملے میں بھی اسی قسم کے آپریشن کی کوششیں کررہا ہے تاہم اس حوالے سے معاملات ابھی واضح نہیں ہیں۔</TEXT>
