<DOCNO>2478385</DOCNO>
<HL>شریف برادران کیخلاف منی لانڈرنگ کیس ، راولپنڈی کی احتساب عدالت نے سماعت 3اکتوبر تک ملتوی کردی</HL>
<AUTHOR>اردو پوائنٹ</AUTHOR>
<DATELINE> Pakistan 2007-09-13 12:33:15+05</DATELINE>
<TEXT>راولپنڈی(اُردو پوائنٹ اخبار تازہ ترین۔13ستمبر۔2007ء) راولپنڈی کی احتساب عدالت نے شریف برادران کے خلاف منی لانڈرنگ کیس کی سماعت نیب کی درخواست پر 3اکتوبر تک ملتوی کردی ہے۔ جمعرات کے روز احتساب عدالت نمبر چار کے جج خالد محمود کے روبرو مقدمہ کی مختصر سماعت ہوئی۔ () نیب کے ڈپٹی پراسیکیوٹر ذوالفقار احمد بھٹہ نے حدیبیہ پیپر ملز کے اس منی لانڈرنگ کیس کی سماعت ملتوی کرنے کی درخواست کی ، جس کے بعد عدالت نے مزید سماعت تین اکتوبر کیلئے ملتوی کردی۔ قومی احتساب بیورو نے نواز شریف ، شہباز شریف اور ان کے دیگر اہل خانہ کے خلاف گزشتہ ماہ احتساب ریفرنس دوبارہ کھولنے کیلئے عدالت کو درخواست دی تھی ، جس پر عدالت نے باقاعدہ سماعت شروع کی لیکن سابقہ سماعتوں میں نیب کی جانب سے شریف برادران کے وارنٹ جاری کرنے کی استدعا منظور نہیں کی تھی۔</TEXT>
