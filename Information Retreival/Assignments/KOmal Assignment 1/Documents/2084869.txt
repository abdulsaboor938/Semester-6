<DOCNO>2084869</DOCNO>
<HL>چن چن کر قتل کئے جانے کا سلسلہ برقرار</HL>
<AUTHOR>نوائے وقت</AUTHOR>
<DATELINE> Pakistan 2014-04-17 01:23:17+05</DATELINE>
<TEXT>کراچی میں فرقہ وارانہ تشدد اور امن و امان کی خراب صورتحال کے باعث شہریوں کے اعصاب شل ہو گئے اس دوران مسلم لیگ کے قانونی مشیر وقار الحسن زیدی سمیت کئی ڈاکٹر‘ وکیل‘ پولیس افسران اور پروفیشنلز ٹارگٹ کلنگ کی نذر ہو گئے۔ مسلم لیگ (ن) کے رہنماء کے قتل کے بعد سیاسی ماحول میں بے چینی پیدا ہو گئی۔ پروفیشنلز کے قتل پر ایم کیو ایم سمیت دیگر سیاسی جماعتوں نے بھی تشویش کا اظہار کیا ہے۔ گزشتہ چند دنوں میں ڈاکٹروں اور وکیلوں کے قتل کے واقعات کے ساتھ دکانوں پر فائرنگ کی وارداتیں بھی بڑھ گئی ہیں جس کے نتیجے میں شہریوں میں خوف و ہراس اور عدم تحفظ کا احساس مزید گہرا ہو گیا ہے۔ کراچی میں دکانوں کی تعداد 5 لاکھ کے لگ بھگ ہے۔ ایک دکاندار نے کہاکہ ہر وقت یہ خوف دامن گیر رہتا ہے کہ کوئی آئے گا اور فائرنگ کر کے چلا جائے گا۔ اپریل کے 15 روز میں کم از کم 50 افراد کو دکانوں پر فائرنگ کر کے ہلاک کیا گیا۔ اب تک 100 ڈاکٹر‘ 100 وکیل ٹارگٹ کلنگ کی نذر ہو چکے ہیں۔ گزشتہ دنوں تین دن میں تین وکیل‘ تین ڈاکٹر اور تین پولیس افسران قتل کئے گئے۔ سابق صدر اور پاکستان پیپلز پارٹی کے شریک چیئرمین آصف علی زرداری نے بھی ٹارگٹ کلنگ اور فرقہ وارانہ تشدد کا نوٹ لیا اور امن و امان کی صورتحال بہتر بنانے کی ہدایت کی۔ صوبائی وزیر تعلیم نثار کھوڑو نے امن و امان کی خراب صورتحال کی ذمہ داری کالعدم تنظیموں اور طالبان پر ڈال دی ہے، جیسے صوبائی حکومت کا اس سے کوئی سرو کار نہیں۔ اہلسنت و الجماعت کے ترجمان نے کہاکہ 15 روز میں ان کے 14 کارکنوں کو شہید کیا گیا جبکہ ایم کیو ایم کے رکن صوبائی اسمبلی فیصل سبزواری نے کہاکہ 46 لاپتہ کارکنوں میں سے ہم 5 کارکنوں کی لاشیں وصول کر چکے ہیں۔ لاپتہ کارکنوں کی بازیابی پر ایم کیو ایم نے سندھ اسمبلی میں احتجاج بھی کیا اور ایجنڈے کی کاپیاں پھاڑ دیں۔ ایم کیو ایم نے جمعرات کو کراچی اور جمعہ کو پورے ملک میں احتجاج کا اعلان بھی کر دیا۔ مسلم لائرز فورم کے نائب صدر سید وقار الحسن زیدی کو گلشن اقبال میں اس وقت قتل کیا گیا جب وہ ہائیکورٹ آ رہے تھے۔ ان کو موٹر سائیکلوں پر سوار دہشت گردوں نے فائرنگ کا نشانہ بنایا اور کلاشنکوف کی متبادل پستول نائن ایم ایم کی گولیاں ماریں جو کہ ا ن کے سینے میں لگیں اور وہ جاں بحق ہو گئے۔ مشن پورا ہوتے ہی ملزمان بغیر کسی مزاحمت کے فرار ہو گئے۔ وقار الحسن زیدی ایڈووکیٹ کے قتل کے خلاف کئی دن تک احتجاج اور دھرنے ہوئے‘ وکلاء نے عدالتوں کا بائیکاٹ کیا‘ قومی شاہراہ اور ایم اے جناح روڈ بلاک کر دی گئیں‘ پاکستان بار کونسل کی اپیل پر ہڑتال بھی ہوئی۔ یہ پہلا موقع نہیں کہ کراچی میں مسلم لیگ کے رہنمائوں کو ٹارگٹ کلنگ کا نشانہ بنایا گیا ہو اب تک مسلم لیگ (ن) کے کئی عہدیدار‘ رہنماء اور بلدیاتی اُمیدوار دہشت گرد وں کے ہاتھوں جاں بحق ہو چکے ہیں۔کچھ عرصہ قبل مسلم لیگ لائرز ونگ کے صدر فہیم ریاض صدیقی ایڈووکیٹ دہشت گردوں کی گولیوں کا نشانہ بن گئے تھے۔اس کے بعد نعمت اللہ رندھاوا کی نارتھ ناظم آباد میں ٹارگٹ کلنگ کی گئی جو کہ صحافی ولی بابر قتل کیس کے وکیل تھے۔ حکومت کا موقف ہے کہ ڈاکٹر رضا حیدر اور وقار الحسن زیدی کو ایک ہی گروہ نے قتل کیا جس کی تصدیق ابتدائی تحقیقاتی رپورٹ میں ہو گئی ہے۔ دونوں وارداتوں میں نائن ایم ایم پستول استعمال کیا گیا اور واردات کی باقاعدہ منصوبہ بندی کی گئی۔ حالیہ دنوں میں ولی بابر قتل کیس کے ایک اور وکیل عبدالمعروف کے بھائی کو بھی سرائے عالمگیر میں قتل کر دیا گیا ہے اگرچہ سیکورٹی خدشات کے باعث عبدالمعروف گھر پر نہیں رہتے۔ گزشتہ دنوں نیب کے ڈی ایس پی آغا جمیل کو بہادر آباد میں قتل کیا گیا تھا۔ وقار الحسن زیدی ایڈووکیٹ کے قتل کے دوسرے روز نیب کے اسسٹنٹ ڈائریکٹر حیدر رضا کو مارٹن کوارٹرز میں گولیوں کا نشانہ بنایا گیا۔ دو ڈاکٹروں کے قتل کے بعد گلستان جوہر میں مدرسے پر فائرنگ کی گئی جہاں تین نوجوان جاں بحق ہو گئے۔ قتل و غارت گری کے اس واقعات کے بعد لوگ سڑکوں پر نکل آئے انہوں نے سڑکوں پر ٹائر نذر آتش کئے۔ اتوار کو دہشت گردوں نے ڈرگ روڈ کینٹ بازار میں سنی تحریک کے کارکنوں اور اہلسنت و الجماعت کے مشیر کو گولیاں مار کر ہلاک کر دیا۔ اقبال رعد کراچی کے پہلے مسلم لیگی وکیل تھے جن کو سفاکانہ طور پر قتل کر دیا گیا تھا۔ وہ طیارہ سازش کیس میں نوازشریف کے وکیل تھے۔ گزشتہ دنوں ان کی برسی خاموشی کے ساتھ گزر گئی جس میں صرف سابق وزیراعلیٰ سندھ اور مسلم لیگ کے سینئر رہنماء سید غوث علی شاہ نے شرکت کی۔ سید غوث علی شاہ اور ممتاز بھٹو سید وقار الحسن زیدی کے گھر تعزیت کرنے بھی گئے۔ ادھر بلاول بھٹو کے پے درپے ٹیوٹر بیانات کے بعد پیپلز پارٹی اور مسلم لیگ (ن) کے درمیان جو تلخیاں پیدا ہو گئی تھیں وہ سابق صدر آصف علی زرداری اور وزیراعظم نوازشریف کی ملاقات سے زائل ہو گئی ہیں۔ یہ بات خوش آئند ہے کہ تمام جمہوریت پسند ایک پلیٹ فارم پر یکجا ہو رہے ہیں۔ آج تحریک انصاف بھی فرینڈلی اپوزیشن کا حصہ ہے۔ پیپلز پارٹی اور مسلم لیگ کے درمیان طالبان سے مذاکرات پر اختلافات ہو سکتے ہیں لیکن پیپلز پارٹی اور دیگر سیاسی قوتیں پرویز مشرف کے خلاف عدالتی کارروائی پر نوازشریف کے ساتھ کھڑی ہیں۔حکومت کا ایک سال مکمل ہونے سے قبل مسلم لیگ کی حکومت نے تمام شعبوں میں فیصلہ کن کامیابیاں حاصل کی ہیں زرمبادلہ کے ذخائر بڑھ گئے ہیں‘ ڈالر کی شرح گر رہی ہے‘ غیر ملکی سرمایہ کاری شروع ہو گئی ہے‘ آئی ایم ایف نے پاکستان کی شرح نمو پربھی اطمینان کا اظہار کیا ہے۔ سیاسی محاذ پر نوازشریف کا کارنامہ یہ ہے کہ ملک میں یہ ایک نیا سیاسی کلچر پروان چڑھ رہا ہے۔دریں اثناء حکومت میں شمولیت کے لئے پیپلز پارٹی اور ایم کیو ایم کے مذاکرات فیصلہ کن مرحلے میں داخل ہو گئے ہیں جس کا بھانڈہ سندھ اسمبلی میں مسلم لیگ کے رکن اسمبلی عرفان اللہ مروت نے پھوڑ دیا ہے ۔ دلچسپ بات یہ ہے کہ کچھ عرصہ قبل مسلم لیگ (ن)‘ فنکشنل مسلم لیگ اور پیپلز پارٹی کے درمیان بھی حکومت میں شمولیت کے لئے رابطے ہوئے تھے لیکن وزیراعظم نوازشریف نے اسے ویٹو کر دیا تھا اور فنکشنل مسلم لیگ کے صوبائی صدر صدر الدین شاہ راشدی نے بھی سابق صدر آصف علی زرداری سے ملاقات کی تردید کر دی تھی۔</TEXT>
