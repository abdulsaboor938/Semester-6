<DOCNO>2282442</DOCNO>
<HL>گستاخانہ فلم کے خلاف ملک میں احتجاج ،مظاہرے اور ریلیاں</HL>
<AUTHOR>جیو اردو نیوز</AUTHOR>
<DATELINE> Pakistan 2012-09-20 01:09:00+05</DATELINE>
<TEXT>اسلام آباد…گستاخانہ فلم کے خلاف ملک بھر میں غم و غصہ پایاجاتا ہے اور ہر مکتب فکر کی جانب سے احتجاج،ہڑتال اور مظاہروں کا سلسلہ بدھ کو بھی جاری رہا۔پشاور یونیورسٹی کے ملازمین نے گستاخانہ فلم کے خلاف احتجاجی مظاہرہ کیا، اور یونیورسٹی کے ایڈمنسٹریشن بلا ک سے پیوٹا ہال تک پیدل مارچ کیا۔کوئٹہ میں بلوچستان ہائی کورٹ بار ایسوسی ایشن کی جانب سے فلم کے خلاف احتجاجی ریلی ضلعی کچہری سے ہوتی ہوئی پریس کلب کے سامنے پہنچی جہاں پر مظاہرہ کیا گیا ۔ملتان میں مختلف سرکاری محکموں کے ملازمین نے ایم ڈی ایچوک پر،غلہ منڈی کے تاجروں نے منڈی چوک پر اورسول لائن کالج کے طلبا نے کالج سے چوک کچہری تک احتجاجی ریلی نکالی۔جبکہ رحیم یارخان ،چیچہ وطنی،ہارون آباد میں طلبہ،تاجروں اور شہریوں نے اپنا احتجاج ریکارڈ کرایا۔ انجمن تاجران کی اپیل پر ہڑتال کی گئی ،چکوال میں گورنمنٹ پوسٹ گریجوٹ کالج کے طلبا نے کلاسز کا بائیکاٹ کیا۔جہلم میں مسیحی برادری نے گستاخانہ فلم بنانے پر احتجاجی ریلی نکالی۔اسکے علاوہ منڈی بہاوٴالدین ،ڈیرہ اسماعیل خان ،شانگلہ کے ضلعی ہیڈ کواٹر الپوری،شاہراہ قراقرم پر تھاکوٹ ، لوئر دیر میں تیمر گرہ اور منڈہ بازار میں بھی شہریوں،طلبہ اور تاجروں نے احتجاج کیا۔حیدر آباد،سکھر ،نواب شاہ ،میں بھی فلم کے خلاف احتجاجی مظاہرہ کیا گیا ۔لاڑکانہ میں درگاہ قائم شاہ بخاری سے شیعہ اور سنی تنظیموں نے مشترکا احتجاجی جلوس نکالا۔چمبڑاور دادو میں بھی احتجاجی ریلیاں نکالی گئیں۔آزادکشمیر کے مظفرآباد اور کوٹلی میں بھی اسکول، کالج اور یونیورسٹی کے طلبا نے احتجاج کیا۔</TEXT>
