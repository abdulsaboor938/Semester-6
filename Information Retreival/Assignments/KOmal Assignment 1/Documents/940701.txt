<DOCNO>940701</DOCNO>
<HL>دنیا کے بہت سے ممالک نے خواتین پر تشدد کیخلاف قوانین بنائے</HL>
<AUTHOR>روزنامہ جنگ</AUTHOR>
<DATELINE> Pakistan 2016-03-02 05:03:00+05</DATELINE>
<TEXT>لاہور (صابرشاہ) اگرچہ پنجاب اسمبلی خواتین پر تشدد کے خلاف تحفظ بل پاس کر چکی ہے یہ پہلی مرتبہ نہیں ہے کہ پاکستانی قانون سازوں نے اس مقصد کیلئے حقیقی کوششیں کی ہوں۔ ماضی میں قانون سازوں نے ایسی بے شمار بے نتیجہ کوششیں شروع کی تھیں لیکن ناکام رہے کیونکہ خواتین کے خلاف ابھی تک گھریلو جنسی نفسیاتی معاشی اور زبانی تشدد رکنے کا نام نہیں لے رہا ۔ مثال کے طور پر 1976 میں پاکستانی حکومت نے غلط رسم و رواج کو ختم کرنے کیلئے جہیز اور شادی بیاہ کے تحائف پر قانون منظور کیا تھا لیکن اس وقت سے آج تک کم جہیز دینے پر لڑکیوں کا قتل ہوتا آرہا ہے۔ اپریل 2000 میں پرویزمشرف کی حکومت نے غیرت کے نام پر قتل کی مذمت کی اور اعلان کیا تھا کہ ایسے قتل کو قتل ہی کے طور پر لیا جائے گا۔ خواتین بہبود کی وزارت نے اس معاملہ پر 10کرائسز مراکز قائم کئے تاکہ گھریلو تشدد کا شکار خواتین کو مدد فراہم کی جاسکے اور اس مسئلہ پر عوام میں آگاہی پیدا کی جائے ۔ پھر کئی با ر ایسے مواقع بھی آئے جب مذہبی عناصر کے زیراثر پارلیمینٹ کے بعض قانون سازوں نے اپنے رفقا کی کوششوں کو سبوتاژ کرنے کی بھرپور کوشش کی یا مخالفت کی مثلاً 2009میں پاکستان پیپلزپارٹی کی یاسمین رحمٰن (جسٹس (ر) ملک قیوم اور پرویزملک کی بہن) نے گھریلو تشدد کے خلاف قومی اسمبلی میں تحفظ بل پیش کیا پارلیمینٹ کے ایوان زیریں نے بل کو پاس کردیا لیکن سینٹ نے اسے کسی حد تک منظور نہیں کیا۔ اسلامی نظریاتی کونسل نے بل کی مخالفت کی اور یہ کہاکہ اس بل سے طلاقوں کی شرح میں اضافہ ہوگا کونسل کے علما نے دلیل دی کہ بل میں ضعیف اور بوڑھے مردوں کو نظرانداز کیا گیا ہے اور یہ سمجھا جائے گا کہ بل صرف خواتین اور بچوں پر تشدد کے حوالے سے ہی ہے ان کا کہنا تھا کہ مجوزہ بل میں دی گئی سزائوں کے حوالے سے پہلے سے ہی قانون سازی وضع ہے اور ان قوانین پر عملدرآمد نہ ہونا ہی گھریلو تشدد میں اضافہ کی بنیادی وجہ ʼہے۔2011ء میں سینٹ نے ملک میں تیزاب پھینکنے والے واقعات کو روکنے کے لئے تیزاب کنٹرول بل منظور کیا ۔ نیویارک سے تعلق رکھنے والی ’’ہیومن رائٹس واچ‘‘ بین الاقوامی تنظیم جو انسانی حقوق پر رہنمائی اور تحقیق کرتی ہے، نے 2009ء میں یہ اعداد و شمار پیش کئے کہ پاکستان میں 70سے 90فیصد خواتین کو کسی نہ کسی حوالے سے تشدد کا سامنا ہے۔ این جی او کی تحقیق کے مطابق تقریباً ہر سال 5ہزار پاکستانی خواتین گھریلو تشدد کے ذریعے قتل کر دی جاتی ہیں جبکہ ہزاروں زخمی یا معذور ہو جاتی ہیں۔ تحقیق نے ظاہر کیا کہ تشدد کا شکار خواتین کی اکثریت قانونی چارہ جوئی یا مدد سے محروم رہتی ہیں تو کیا 1976ء کے قانون کی منظوری کے بعد خواتین کے تحفظ کے لئے کچھ کیا گیا؟ 2016ء میں بھی متاثرہ خواتین کے لئے تشدد کی صورتحال سے نکلنے کا کوئی راستہ نہیں۔ 25فروری 2016ء میں رائٹرز کی رپورٹ کے مطابق پاکستانی خواتین حقوق کے ایک گروپ ’’عورت فائونڈیشن‘‘ نے بیان کیا کہ پنجاب میں خواتین کے خلاف 5ہزار آٹھ سو جرائم ہوئے جو کہ پورے پاکستان میں ہونے والے خواتین کے خلاف جرائم کا 74فیصد ہے۔ 2011ء میں تھامس رائٹرز فائونڈیشن کے ایک پول کے مطابق پاکستان افغانستان اور کانگو کے بعد خواتین کے لئے دنیا کا تیسرا خطرناک ترین ملک بن چکا ہے۔ اقوام متحدہ نے جہیز کو گھریلو تشدد کی ایک قسم قرار دیتے ہوئے کہا کہ پاکستانی خواتین کو اکثر اس بنیاد پر قتل کردیا جاتا ہے کہ ان کو کم جہیز دیا گیا، بہت سی دلہنوں کو جلانے کے عمل کو چولہا پھٹنے سے موت کا کہہ دیا جاتا ہے۔ جہیز کی وجہ اموات انڈیا، پاکستان، بنگلہ دیش، ایران میں سب سے زیادہ ہیں اور یہ اموات 2010ء میں 8391کی تعداد میں سب سے زیادہ رپورٹ ہوئیں، پاکستان میں ایسی اموات کی تعداد 2ہزار سالانہ ہے۔ ایک مقامی این جی او ’’مددگار نیشنل ہیلپ لائن‘‘ کے مطابق کم از کم 16سو پاکستانی خواتین کو 2013ء میں غیرت کے نام پر قتل کیا گیا۔ کم از کم 370خواتین زیادتی کا شکار ہوئیں جبکہ 185اجتماعی زیادتی کے واقعات رپورٹ ہوئے اسی طرح اسی سال میں 2ہزار ایک سو 33خواتین کو تشدد کا نشانہ بنایا گیا جبکہ 887کو پولیس نے تشدد کا نشانہ بنایا، 608خواتین کو اغوا کیا گیا، 406کی جبری شادیاں کی گئیں۔جبری شادیوں میں ونی کرنے کے 176کیسز بھی شامل تھے۔ جنگ گروپ اور جیو ٹی وی نیٹ ورک کی تحقیق کے مطابق اگرچہ بہت سے ممالک نے گھریلو تشدد کیخلاف قوانین بنائے۔ لیکن خواتین کیلئے عمومی طورپر کوئی سکون کا باعث نہ بنے۔اقوام متحدہ کے مساوی صنفی کے ادارے جو کہ’’ اقوام متحدہ خواتین‘‘بھی کہلاتا ہے کے مطابق پوری دنیا میں (بشمول امیر اور غریب ممالک) خواتین کو مارا جاتا ہے ،یاخریدوفروخت ہوتی ہے،زیادتی کی جاتی ہے اور قتل کیا جاتا ہے۔2008ء میں اقوام متحدہ کے سیکرٹری جنرل نے ’’یونائیٹڈ‘‘کے نام سے ایک مہم چلائی جس کا مقصد خواتین کےخلاف تشدد کا خاتمہ تھا۔ مہم کے ذریعے خواتین سے آگاہی اور ہر قسم کے تشدد کی سزا دینا جو کہ بین الاقوامی انسانی حقوق کے معیار کے مطابق ہوں۔’’اقوام متحدہ خواتین‘‘ کا نظریہ تھا کہ مساوی صنف اور خواتین کو طاقتور بنانا کوئی جنس نہیں کہ جسے جہاز کے ذریعے منتقل کیا جائے یا رکھاجائے یا پھر تقسیم کیا جائے بلکہ یہ ایک سماجی کلچر اور رویوں کا مسلسل لمبے عرصہ تک کا ایک عمل ہے اور اس کا اثر اور نتائج دیکھنے کیلئے معاشی ذمہ داری اور ارادہ کی ضرورت ہےاگرچہ بہت سے فیصلہ ساز افراد اب اس نتیجہ پر پہنچ چکے ہیں۔ ورلڈ بینک گروپ کی ایک حالیہ اشاعت’’خواتین ، کاروبار اورقانون،برابر حاصل کرنا‘‘ کے مطابق پوری دنیا میں آدھا ارب سے زیادہ خواتین کو تشددکیخلاف قانونی تحفظ نہیں۔ قانونی صنفی تفریق ہر جگہ ہے۔173میں سے 155 معیشتیں کم از کم ایک قانون رکھتی ہیں جو کہ خواتین کو معاشی مواقع سے روکتا ہے۔ 100معیشتوں میں خواتین پر صنف کی بنیاد پر ملازمت کی پابندیاں ہیں۔46کے قریب معیشتیں گھریلو تشدد کیخلاف خاص طور پر کوئی قوانین نہیں رکھتیں۔18معیشتوں میں شوہر اپنی بیویوں کو کام سے روکتے ہیں۔ گزشتہ 2سال میں 65معیشتوں نے خواتین کومعاشی مواقع دینے کیلئے94اصلاحات کیں۔ اس ایڈیشن میں 173 معیشتوں کو لیا گیا اس میں 30 وہ معاشیات بھی شامل تھیں جنہیں پہلے شامل نہیں کیا گیا تھا۔ ورلڈ بینک نے اپنے نظرثانی ایڈیشن میں شائع کیا کہ پوری دنیا میں ایک عام تشدد کا سامنا خواتین کو اپنے قریبی دوست سے کرنا پڑتا ہے۔تقریباًایک تہائی خواتین کہ جو قریبی دوست رکھتی تھیں کو جسمانی اور جنسی تشدد کا سامنا کرنا پڑا درحقیقت قریبی دوست خواتین کے قتل کا 32فیصد باعث بنتے ہیں۔ورلڈ بینک کی اشاعت کے مطابق خواتین کی زندگیو ں (عمروں)کی شرح وہاں زیادہ ہے جہاں گھر یلو تشدد کیخلاف انھیں قانونی تحفظ حاصل ہوتا ہے ۔127 ممالک گھریلو تشدد کیخلاف قانون رکھتے ہیں جس میں سے 95جنسی اور جسمانی دونوں کے حوالے سے قانون سازی رکھتے ہیں۔معاشی تشدد جو کہ خواتین کے جنسی تعلق کے کاروبار میں ملوث ہونے کا باعث بنتا ہے173ممالک میں سے 94میں معاشی تشدد کو کم کرنے کی طرف توجہ نہیں دی گئی ۔تشدد کی چاروں اقسام کے حوالے سے خواتین پر تشدد یورپ ، مرکزی اور جنوبی ایشیاء میں ہے جہاں پر 74فیصد ممالک کو جسمانی ،جنسی ، جذباتی اور معاشی تشدد کا سامنا ہے۔ یہی معاملہ لاطینی امریکہ اور کربین کے 67فیصد ممالک میں ہے ۔مشرقی ایشیاء اور بحرالکاہل کے 49فیصد ممالک میں ہے ۔2014ء میں لبنان نے گھریلو تشدد کے خلاف خواتین او ر خاندانی تحفظ اور قانون 293نافذ کیا اور مشرق وسطیٰ اور شمالی افریقہ میں یہ ایسا واحد قانون تھا جو کہ چاروں تشدد کے حوالے سے تھا۔اٹلی اور میسڈونیا نے گھریلو تشدد کے حوالے سے قانون میں مالیاتی تشدد کو بھی ترمیم کرکے شامل کیا ۔سعودی عرب ، بیلا روس ،لٹویا اور ٹونگا نے بھی گھریلو تشد د کے حوالے سے نئے قوانین نافذ کئے ۔ تاہم بہت سے ممالک میں خواتین کسی قانورنی تحفظ سے محروم ہیں۔یہ بھی کہا گیا ہے کہ سات معیشتیں بیلجیئم‘کینیڈا‘ایسٹونیا‘آئس لینڈ‘مراکش ‘ہالینڈ اورتیونس میں گھریلو تشدد کیلئے کوئی واضح قوانین موجود نہیں ہیں لیکن ان ممالک میں اس مسئلے کو سخت سزائوں کے ذریعے نمٹا یا گیا ہے جب خاندان کے اندر ہی مجرمانہ جرائم کئے جاتے ہیں۔لاطینی امریکہ اورکریبئین ‘مشرقی ایشیا اوربحرالکاہل اورجنوب ایشیا میں صرف ہیٹی ‘میانمار اورافغانستان میں ہی تشدد کیلئے قوانین موجود نہیں ہیں۔یورپ اورسنٹرل ایشیا‘آرمینیا‘روس اوراذبکستان میں گھریلو تشدد کیلئے قوانین نہیں ہیں۔مشرق وسطیٰ اورشمالی افریقہ میں گھریلو تشدد پرقوانین کم مقبول ہیں جہاں 19میں سے صرف 4 معیشتوں نے ایسے قوانین بنائے ہیں اورسب صحارا افریقہ میں تقریبا آدھی معیشتوں نے ایسا کیا ہے۔گزشتہ 25سال میں گھریلو تشدد کے بارے قوانین متعارف کرانے والی معیشتوں کی تعداد تقریبا صفر سے 118تک جا پہنچی ہے۔ریسرچ جاری رہی‘امریکا میں 2009میں کی گئی ایک تحقیق کے مطابق کہ حفاظتی قوانین متاثرین کی حفاظت کو بڑھا کرتشدد کو کم کرنے میں پراثر ہیں اورریاست کے اخراجات کوبچانے کےلحاظ سے بھی مثبت اثر رکھتے ہیں۔173میں سے 124معیشتوں میں گھر یلو تشدد کے شکار بلدسلوکی کرنے والے کے رویہ کوسدھارنے کیلئے ایسے قوانین کا استعمال کرسکتے ہیں۔جہاں حفاظتی قوانین موجود ہیں وہ مجرم کو مشترکہ گھرسے ہٹانے کی اجازت دیتے ہیں اورمتاثرین کے ساتھ رابطے سے بھی روکتے ہیں۔تحریر میں یہ بھی کہا گیا ہے کہ خصوصی عدالتیں یاطریقہ کار بناکر گھریلو تشدد کے خلاف قانونی کارروئی کوزیادہ موثر بنایا جاسکتا ہے۔شامل کی گئی 173معیشتوں میں سے 117میں گھریلو تشدد کے کیسز کیلئے خصوصی عدالتیں یا طریقہ کار ہے۔اسی طرح کی شقیں شامل کی گئی 113معیشتوں میں بھی ہے اورایسی معیشتوں کے 94فیصد جن میں حفاظتی احکامات ہیں میں مجرم کو متاثرہ شخص کیساتھ رابطے کرنے سے منع کیاجاسکتا ہے۔عالمی سطح پر7فیصد خواتین کوان کے ساتھی کے علاوہ کسی اورکی طرف سے جنسی طورپرحملوں کا نشانہ بنی ہیں۔نیوزی لینڈ اورآسٹریلیامیں 10سے 20فیصد تک خواتین کو جنسی غیرمردوں سے جنسی حملےبرداشت کرنا پڑے ہیں۔یورپی یونین کی معیشتوں میں 40سے 50فیصد خواتین کو کام کے دوران خواہش کے برعکس جنسی بڑھائو‘جسمانی رابطے یا جنسی ہراساں کرنے کے دیگر صورتوں کا تجربہ ہوا ہے۔خواتین‘کاروبار اورقانون کا ڈیٹا یہ ظاہر کرتا ہے کہ 173 میں سے 41 معیشتوں میں جنسی طورپرہراساں کرنے کیخلاف کوئی قانون موجود نہیں ہے۔یہ دیکھا گیا ہے کہ جہاں ایسے قوانین ہیں وہ مختلف جگہوں میں مختلف نوعیت کے ہیں جیسا کہ روزگار‘تعلیم اورعوامی مقامات۔114معیشتوں میں روزگار کے دوران جنسی طورپرہراساں کرنے کے بارے میں مخصوص طورپرشقیں قانون میں شامل کی گئی ہیں۔تعلیم میں جنسی ہراساں کرنے کے قوانین کم عام ہیں صرف 52معیشتوں میں قوانین لڑکیوں کوسکولوں میں جنسی طورپرہراساں کرنے سے بچاتے ہیں۔اورصرف 18معیشتوںمیں قوانین عوامی جگہوں پر خواتین کوہراساں کرنے سے محفوظ رکھتے ہیں۔ورلڈ بینک کی تحقیق کے مطابق 18ممالک میں کسی بھی ایریا میں کوئی قانون سازی نہیں کی گئی۔ان میں افغانستان ‘کانگو‘کیمرون‘جبوتی‘ایکواڈور، نیو گنی‘گیبون‘ گنی‘ ہیتی ‘ایران ‘لیبیریا ‘مالی ‘موریطانیہ‘ عمان‘روس‘جنوبی سوڈان ‘سوازی لینڈ اوراذبکستان شامل ہیں۔عالمی سطح کے معروف اداروں جن میں ورلڈ ہیلتھ آرگنائزیشن‘تولیدی صحت اورریسرچ کے محکمہ‘لندن سکول آف ہائجینک اینڈ ٹراپیکل میڈیسن‘بنیادی حقوق کے لئے یورپی یونین کی ایجنسی اوراقوام متحدہ اورعالمی بینک کی اس موضوع پرشائع ہونیوالی تحریوں کی مدد سے خواتین کی خلاف کبھی ختم نہ ہونیوالے تشدد کے کچھ حقائق اوراعدادوشمار مندرجہ دیل ہیں۔بھارت میں خواتین کیخلاف سب سے عام جرم زیادتی ہے اورہر 29منٹ میں ایک خاتون زیادتی کا نشانہ بنتی ہے۔خواتین سے زیادتی کے واقعات میں 46.8فیصد اضافہ ہوا ہے جو 2011میں 268کیسز سے بڑھ کر 2012 میں 392 ہوگئے ہیں۔کم از کم ایک لاکھ 6ہزار 527خواتین کو 2012میں ان کے خاوند یا کسی رشتے دار کی طرف سے ظلم کا نشان بنایا گیا(بحوالہ رپورٹ انڈین نیشنل کرائم ریکارڈ بیورو 2013)2ستمبر 2013 میں ٹیلی گراف کے شمارے کے مطابق انڈین نیشنل کرائم ریکارڈ بیورو کے سرکاری اعداد وشمار کے مطابق8233نوجوان خواتین جن میں بہت سے نئی دلہنیں شامل تھیں کوان کے خاوند یا کسی رشتے دار کی طرف سے جہیز کے باعث قتل کردیاگیا ۔یہ اعداد شمار 2011 میں 99135تھے جو واضح اضافہ کے ساتھ گزشتہ سال 106527تک پہنچ گئے۔ان میں سےظلم کے زیادہ تر کیسز خاوند یاسسرالیوں کی طرف سے کئے گئے تھے۔بیورو کے تازہ ترین اعداد وشمار کے مطابق 94فیصد کیسوں میں الزامات عائد کئے گئے تا ہم سزائوں کی شرح صرف 32فیصد رہی۔مظالم کے کیسوں میں سزائوں کی شرح صرف 15فیصد تھی۔16دسمبر 2014 میں ہففنگٹن پوسٹ کی رپورٹ کے مطابق انڈین نیشنل کرائم ریکارڈ بیورو کے مطابق خواتین کیخلاف تشدد کے واقعات میں 2009سے اضافہ ہوا ہے اور2013تک ان میں 50فیصد سے زیادہ اضافہ ہوگیا تھا۔یہ تعداد 848سے زیادہ بنتی ہے جنہیں روزانہ ہراساں کیاگیا ‘زیادتی کا نشانہ بنایا گیا یااغوا کے بعد قتل کردیاگیا۔کچھ کوتو انسانی سمگلروں کوکوبیچ دیاگیا۔اس لئے اگر ہم ہفنگٹن پوسٹ کے اعداد وشمار پرجاتےہیں جس میں یقینا صرف رپورٹ کئے گئے کیس شامل ہیںتو سالانہ کم از کم 309520خواتین کو ہراساں‘زیادتی یا اغوا کے بعد قتل کردیاجاتا ہے۔نوبل انعام یافتہ ڈاکٹر امار تیا سین نے 1986میں کیلکولیٹ کیاتھا کہ 37ملین خواتین ملک سے گمشدہ تھیں۔اس کے بعد سے ملک سے خواتین کی گمشدگی کے واقعات میں صرف اضافہ ہی ہوا ہے۔اس کے مطابق انڈیا میں خواتین کی گمشدگی کے بہت سے طریقے ہیں۔ان میں خواتین برانن قتل‘بچے‘چھوٹی لڑکیوں کی بھوک‘جہیز سے متعلقہ قتل ‘غیرت کے نام پرقتل اورلڑکیوں کی پیدائش سے قبل زبردستی اسقاط حمل کرنے کے نتیجے میں ہونیوالی اموات شامل ہیں۔50ملین گمشدہ مہم کی بانی اورڈائریکٹر ریتا بینرجی کے مطابق حکومت کو قومی سطح کے ایک مسئلے کی طرح نسل کشی کیخلاف بھی میڈیا مہم شروع کرنی چائیے جیسی حالیہ دور میں شہریوں کو ڈیجیٹل ٹی وی کے بارے میں آگاہی دینے کیلئے کی گئی ہےجسکو ہر میڈیا نیٹ ورک پر15سے 30منٹ تک ایڈریس کیاگیا ہے۔2005کے ایک نیشنل فیملی اینڈ ہیلتھ سروے کے مطابق 15سے 49سال کی عمر کی خواتین میں عمر بھر میں گھریلو تشدد کی شرح 33.5فیصدجبکہ جنسی تشدد کی شرح 8.5فیصد رہی ۔تشدد کے واقعات سب سے کم بدھت مت اور جین خواتین میں رپورٹ ہوئے جبکہ بھارت میں سب سے زیادہ مسلمان خواتین میں رپورٹ ہوئے۔8مارچ 2014 میں لینسٹ جوکہ دنیا کا ایک قدیم اورمعروف میڈیکل جرنل ہے جسکی بنیاد1823میں ر کھی گئی تھی کہ مطابق انڈیا میں رپورٹ کی گئی 8.5فیصد تشدد کے واقعات دنیا بھرمیں سب سے کم ہیں۔اس لئے انڈیا کی بڑی آبادی کا مطلب ہے کہ عمر بھر میں 27.5ملین خواتین تشدد کے واقعات سے متاثر ہوتی ہیں۔یہی حقائق 2014کی انڈیا کے بارے میں لینسٹ کی تحقیق میں برآمد ہوئے ہیں کہ انڈیا میںپولیس کو رپورٹنگ کی شرح اس لئے کم ہے کہ انڈیا میںازدواجی عصمت دری جرم نہیں ہے۔بھارت میں زیادہ جنسی تشدد شادی کے دوران ہوتے ہیں 10فیصد شادی شدہ خواتین اپنے شوہروں کی طرف سے جنسی تشدد کورپورٹ کرتی ہیں۔جوان لڑکیوں بھی 24فیصد زیادتی کے واقعات بیان کرتی ہیں اگرچہ یہ جنسی تشدد کا شکار ہونیوالی خواتین کی کل تعداد کی 9فیصد کوظاہر کرتی ہیں۔ قومی اورمقامی سطح پرجنسی تشدد کی جاسوسی ہمیں بھارت میں جنسی تشدد کو سمجھنے ‘ٹریک کرنے اورکم کرنے میں مدد دیگی۔2012میں انڈین نیشنل کرائم رپورٹ بیورو کی رپورٹ کے مطابق ملک میںکرائم رپورٹ کرنے کی شرح ایک لاکھ میں 46 ہے‘زیادتی کی شرح ایک لاکھ میں 2 ہے ‘جہیز کے لئے قتل کی شرح ایک لاکھ میں 0.7 ہے جبکہ خاوند یا اس کے رشتے داروں کی طرف سے گھریلو تشدد کی شر ح ایک لاکھ میں 5.9فیصد ہے۔بھارت میں گھریلو تشدد ایکٹ 2005قانونی طورپرگھریلو تشدد اورپولیس کو رپورٹ کئے گئے کیسز کے بارے میں استغاثہ ہدایات کی وضاحت کرتا ہے۔ بھارتی سپریم کورٹ نے 2000میںچیئرمین انڈین ریلوے بورڈ اورچندریما داس کیس میںمغربی بنگال میں ریلوے افسران کی زیادتی سے بچنے والی بنگلہ دیشی خاتون کو غیر معمولی طور پر10ملین روپے کے معاوضے سے نوازا تھا۔فوری تحفظ کے احکامات کے طریقہ ہائے کار کے تقاضے مختلف ممالک میں مختلف ہوتے ہیں۔ورلڈ ہیلتھ آرگنائزیشن اورلندن سکول آف ہائی جینک اینڈ ٹراپیکل میڈیسن کی جاری تحقیق کے ابتدائی نتائج سے ظاہر ہوتا ہے کہ عالمی سطح پر خواتین کوہلاک کرنے کے رپورٹ ہونیوالے واقعات میں 35فیصد کسی گھریلو شخص کے ہاتھوں ہوتے ہیں۔یورپی یونین کے ڈیفنے پروگرام کے مطابق یورپ میں ہر سال گھریلو افراد سے متعلقہ خواتین کی ہلاکت کے3500واقعات رونما ہوتے ہیں۔ درحقیقت اپنے شوہر یا خاندانی کی طرف سے ہلاک ہونیوالی 77فیصدسے زائد خواتین ایسی ہیں جن کی عمریں 35 سے 44سال کے درمیان تھی ۔جنیوا ڈیکلریشن کی ایک حالیہ اشاعت’2015میںمسلح تشدد کا عالمی بوجھ‘سے ظاہر ہوتا ہے کہ 104ممالک اورعلاقوں سے دستیاب مواد کے مطابق 2007سے 2012تک عالمی سطح پر ہرسال تقریبا 60ہزار خواتین پرتشدد واقعات میں ماری گئیں۔یہ اموات دنیا بھرمیں ہونیوالی تمام ہلاکتوں کا 16فیصد بنتی ہیں۔مسلح تشدد کا عالمی بوجھ(GBAV)کے 2011کے ایڈیشن کے مطابق خواتین کی ہلاکتوں کی اوسط شرح میں معمولی سے کمی ہوئی ہے خواتین کے قتل کی شرح پولرائزڈ ہوگئی ہے۔</TEXT>
