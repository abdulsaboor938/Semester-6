<DOCNO>803178</DOCNO>
<HL>اربوں روپے بچانے والی قیادت پر الزام تراشی, وزیراعلیٰ کا بڑا اعلان</HL>
<AUTHOR>Daily Khabrain</AUTHOR>
<DATELINE> Pakistan 2017-05-02 10:01:05+05</DATELINE>
<TEXT>لاہور(اپنے سٹاف رپورٹر سے ) وزیر اعلیٰ پنجاب محمدشہباز شریف نے کہاہے کہ سیاست عوام کی بے لوث خدمت کا نام ہے اور عوام کی خدمت میں جو اطمینان او رسکون ملتاہے، اس کا اندازہ الزام تراشیاں کرنے والے عناصر کبھی کر ہی نہیں سکتے۔ وزیراعلی نے کہاکہ نیازی صاحب !کھیل کے میدان اور سیاست میں زمین آسمان کا فرق ہے۔ نیازی صاحب، آپ نے کھیل میں تو نام کمایا ہے لیکن سیاست میں نام گنوایا ہے اور سیاست کے ذریعے عوام کی بے لوث خدمت کرناآپ کے بس کی بات نہیں۔ انہوںنے کہاکہ آپ نے گزشتہ4برس کے دوران صرف جھوٹ اور انتشار پھیلایا ہے اورآپ نے پاکستان میں گالم گلوچ، منافقت اور غیر جمہوری رویوں کو فروغ دیا ہے۔انہوں نے کہاکہ غریب قوم کے اربوں روپے بچانے والی قیادت پر بے بنیادا لزام تراشیاں کرنے والوں کو شرم آنی چا ہیے اوربے بنیاد الزامات لگانے والوں کو پہلے اپنے گریبان میں جھانکنا چاہےے۔ انہوںنے کہا کہ وزیراعظم محمد نوازشریف کی قیادت میں پاکستان کی تقدیر بدلنے جا رہی ہے تو مخالفین کو تکلیف ہو رہی ہے۔وزیراعلی محمد شہبازشریف نے ان خیالات کا اظہار منتخب نمائندوں سے گفتگو کرتے ہوئے کیا جنہوںنے آج ان سے ملاقات کی-انہوںنے کہاکہ عوام کے منتخب وزیر اعظم سے استعفیٰ کا مطالبہ کرنےوالے عوامی مینڈیٹ کی توہین کر رہے ہیں۔دھرنے، لاک ڈاﺅن اور احتجاج کے ذریعے منصوبوں میں تاخیر کرنے والوں نے قوم سے بڑی زیادتی کی ہے اور پاکستان کی معیشت کو تباہ وبرباد کرنے میں کوئی کسر نہیں چھوڑی -انہوں نے کہاکہ ملک کی ترقی کا راستہ روکنے والوں کے چہرے قوم کے سامنے بے نقاب ہو چکے ہیںاور با شعور عوام نے انہیں بار بار مسترد کیا ہے، اب یہ عناصر مایوسی کا شکار ہیں۔وزیراعلی نے کہاکہ احتجاج ان کا مقدر ہے ، عوام کی خدمت ہمارا نصب العین ہے اورمخالفین احتجاج کرتے رہیں، ہم پاکستان کی ترقی وخوشحالی کے سفرکو آگے بڑھاتے جائیں گے۔انہوں نے کہاہے کہ پیپلز پارٹی کی سابق حکومت نے توانائی منصوبوںمیں مجرمانہ غفلت کا مظاہرہ کیااورقوم کو لوڈشیڈنگ کا عذاب دینے والے سابق حکمرانوں نے اپنے دور میں اس مسئلے کو حل کرنے کےلئے کوئی عملی کام نہیں کیایہی وجہ ہے کہ توانائی بحران آج بھی موجود ہے- انہوں نے کہاکہ سابق حکمران کرپشن اور لوٹ مار کی بجائے توانائی بحران کے خاتمے پر توجہ دیتے تو ملک آج اندھیروں میں نہ ہوتا۔ جب اللہ تعالیٰ نے انہیں عوام کی خدمت کا موقع دیا تو یہ قومی خزانے پر ہاتھ صاف کرتے ر ہے۔انہوںنے کہاکہ ترقیاتی منصوبوں کے نام پر قومی وسائل کی بے دردی سے لوٹ مار کی گئی اورپیپلز پارٹی دور کے حکمرانوں کی کرپشن ، اقربا پروری اور لوٹ مار کے چرچے زبان زد ِعام ہیں۔سابق حکمرانوں کے دور میں ہر دن کا سورج ایک نئے کرپشن کے سکینڈل کے ساتھ طلوع ہوتا تھا۔انہوں نے کہا کہ پاکستان مسلم لیگ (ن) کی حکومت کی شبانہ روز محنت رنگ لا رہی ہے۔وزیر اعظم محمد نواز شریف کی قیادت میں معیشت مضبوط ہوئی ہے – زرِمبادلہ کے ذخائر ملکی تاریخ کے ریکارڈ سطح پر پہنچ چکے ہیں۔ سی پیک سے روزگار کے لاکھوں نئے مواقع پیدا ہو رہے ہیں۔انہوں نے کہاکہ پاکستان بدل رہاہے اور مثبت تبدیلی آرہی ہے -وزیراعظم محمد نوازشریف کی قیادت میںملک سے اندھیرے دور کریں گے۔وزیر اعلیٰ پنجاب محمد شہباز شریف نے کہا ہے کہ محنت کش کا معیشت میںکردار ریڑھ کی ہڈی کی حیثیت رکھتا ہے اورمحنت کش کو بااختیاربنائے بغیر ترقی کے اہداف حاصل نہیں کئے جا سکتے۔وزےراعظم محمد نوازشرےف کی قےادت مےں مسلم لےگ(ن) کی حکومت مزدوروں کی حالت زار کو بہتر بنانے کےلئے پرعزم ہے اور محنت کش طبقے کی حالت بہتر بنانے کیلئے بھرپور توجہ دے رہی ہے اورمحنت کشوں کی خوشحالی کے لئے بے مثال اقدامات کرکے حکومت نے مزدور کو اس کاحق دیاہے۔ وزیر اعلیٰ نے آج یہاں مسلم لیگ( ن) کے ایک وفد سے بات چیت کرتے ہوئے کہا کہ اینٹوں کے بھٹوں پر کام کرنےوالے 87ہزار بچوں کو سکولوں میں داخل کر اکے انکا حق دیاگیاہے اورجن معصوم ہاتھوں میں پہلے گارامٹی تھا،اب ان ہاتھوں مےںقلم وکتاب تھما دی گئی ہے اوران 87ہزار بھٹہ مزدوربچوں کو مفت تعلیم کےساتھ34 کروڑ روپے سے زائد کی مالی معاونت بھی فراہم کی گئی ہے۔ انہوں نے کہا کہ محنت کشوں کے بچوں کےلئے معیاری تعلیمی اداروں ، سوشل سکیورٹی ہسپتالوں اور لیبر کالونیوں کا قیام حکومت پنجاب کی مزدور دوست پالیسی کا منہ بولتا ثبوت ہے ۔ 50 ارب کی لاگت سے 4سال کے قلیل عرصہ میں مزدوروں کی خوشحالی کے خصوصی اقدامات کئے گئے ہیں۔مزدوروں کو پنجاب سوشل سکیورٹی ہسپتالوں میں24ارب 14کروڑ کی خطیر رقم سے علاج معالجے کی سہولت فراہم کی جارہی ہے۔ محنت کشوں کے بچوں میں 3ارب 12کروڑ روپے کے ٹیلنٹ سکالر شپ تقسیم کئے جاچکے ہیں ۔وزیر اعلیٰ نے کہا کہ ورکرز کے لئے میرج گرانٹ کی مدمیں 2ارب 55کروڑ روپے کی ادائیگیاں کی جا چکی ہیں اور ڈیتھ گرانٹ کی مدمیں 2ارب 74کروڑ روپے کی فراہم کئے گئے ہیں۔انہوں نے کہا کہ پنجاب ورکرز ویلفیئر بورڈ کے سکولوں میں مزدوروں کے 47ہزار بچوں کو مفت تعلیم فراہم کی جارہی ہے۔ لاہور، ملتان او رننکانہ صاحب میںمزدوروں کےلئے 12ارب روپے کی خطیر رقم سے رہائشی کالونیوں کی تعمیر کی گئی ہیں۔وزیر اعلیٰ نے کہا کہ چائلڈ لیبر اور جبری مشقت کے خاتمے کے لئے 5 ارب روپے مختص کئے گئے ہیں۔وزیر اعلیٰ نے کہا کہ بھٹوں پر بچوں کی مشقت کی ممانعت کا قانون بھی پنجاب حکومت کا کارنامہ ہے۔انہوں نے کہا کہ پنجاب حکومت نے محنت کشوں کی فلاح وبہبود کے لئے جوبے مثال اقدامات کئے ہیں ،اس کی نظیر نہیں ملتی اور محنت کشوں کےلئے فلاحی اقدامات کا سلسلہ آئندہ بھی جاری رہے گاکیونکہ محنت کش خوشحال ہوگا تو پاکستان خوشحال ہوگا۔</TEXT>
