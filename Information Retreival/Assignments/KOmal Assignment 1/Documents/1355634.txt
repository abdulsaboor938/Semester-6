<DOCNO>1355634</DOCNO>
<HL>قائمہ کمیٹی،انسانی اسمگلنگ میں ملوث افراد کو 14سال قید ،10لاکھ جرمانہ کا بل منظور</HL>
<AUTHOR>روزنامہ جنگ</AUTHOR>
<DATELINE> Pakistan 2018-04-12 05:04:00+05</DATELINE>
<TEXT>اسلام آباد(جنگ نیوز)قائمہ کمیٹی داخلہ کی ذیلی کمیٹی کے اجلاس میں تمام سیاسی جماعتوں کے ارکان نے اتفاق رائے سے انسانی اسمگلنگ میں ملوث افراد کوزیادہ سے زیادہ 14سال اور کم سے کم 5سال سزا دینے اور کم از کم دس لاکھ جرمانہ کرنیکی منظوری دیدی ہے ، پی ٹی آئی کے رکن اسمبلی عارف علوی نے اپنے اختلافی نوٹ میں کہا کہ انسانی سمگلروں کو سزا دینے کے لئے متاثرہ افراد سے مکمل طورپر تفتیش کی جائے ، شہریوں کو غیر قانونی طریقوں سے بھیجنے والوں کے خلاف سخت اقدامات کئے جائیں ۔ ڈی آئی جی ایف آئی اے عباس شاہ نے بریفنگ دیتے ہوئے بتایا کہ پاکستان انسانی سمگلنگ کے حوالے سے ساری دنیا میں نا صرف بدنام ہورہا ہے ، انسانی اسمگلنگ کی روک تھام کیلئے قانون سازی کا مسودہ تیار کیا جارہا ہے، آج سٹیڈنگ کمیٹی نے بل بھی پا س کردیا ہے جو قواعد و ضوابط بنیں گے ، پاکستان سے جو افراد غیر قانونی طورپر باہر جاتے ہیں ان کو واپسی پر ویسے ہی چھوڑ دیا جاتا ہے ،اب ان سے تفتیش کے لئے اسمگلروں کے نا م اور جو واقعات ان کے ساتھ ہوئے ہوں گے ان کے بارے میں پوچھا جائے گا، مجسٹریٹ پانچ سال تک سزا دے سکے گا،رانا شمیم احمدکی زیرصدارت داخلہ کمیٹی کے اجلاس میں پی ایس ڈی پی اور دہشت گردی کے واقعات میں جاں بحق اور زخمی ہونے والوں کے بارے میں رپورٹ طلب کی گئی لیکن وزارت داخلہ کی طرف سے رپورٹ پیش نہ کی جاسکی جس پر ممبران نے سخت احتجاج کیا اور کہا کہ سیکرٹری داخلہ اور دیگر عملہ ابھی تک نہیں پہنچا ان کیخلاف کوئی کارروائی کی جائے ، وزیر مملکت بھی ابھی تک نہیں پہنچے احتجاجاً اجلاس کوملتوی کردینا چاہیے،اسی دوران وزیر مملکت طلال چوہدری پہنچ گئے جنہوں نے بریفنگ دیتے ہوئے بتایا کہ آئندہ اجلاس میں رپورٹ پیش کردی جائیگی ، رپورٹ پیش کرنے کی یقین دہانی پر اجلاس ملتوی کردیاگیا۔بعدازاں وزیر مملکت داخلہ طلال چوہدری نے صحافیوں سے گفتگو کرتے ہوئے کہا کہ قائمہ کمیٹی داخلہ نےانسانی سمگلنگ کیخلاف بل پاس کردیا ہے، اب انسانی سمگلروں کو نہ صرف سزا ہوگی بلکہ پاکستان کے خلاف جو عالمی تحفظات کا اظہار کیا جاتا ہے اس کی روک تھام بھی ہوسکے گی۔، اب انسانی اسمگلروں کو چودہ سال قید اور کم از کم پانچ سال قید کی سزادی جاسکے گی اور کم ازکم جرمانہ دس لاکھ ہوگا ۔</TEXT>
