<DOCNO>1960805</DOCNO>
<HL>پنجاب کی مختلف جیلوں میں 9 مجرموں کو پھانسی وائیں کے قاتل کو کل ہوگی‘سپریم کورٹ نے ایک مجرم کی سزائے موت عمرقید میں تبدیل کر دی</HL>
<AUTHOR>نوائے وقت</AUTHOR>
<DATELINE> Pakistan 2015-10-14 03:04:30+05</DATELINE>
<TEXT>بہاولپور/ سیالکوٹ/ گجرات/ ملتان/ اٹک (نامہ نگاران+ نمائندہ خصوصی+ آئی این پی) پنجاب کی مختلف جیلوں میں قتل کے 9 مجرموں کو پھانسی دے دی گئی۔ 2 کی موخر 3 کو آج جبکہ سابق وزیراعلیٰ غلام حیدر وائیں کے قاتل سمیت 2 مجرموں کو کل تختہ دار پر لٹکایا جائے گا۔ تفصیل کے مطابق نیو سنٹرل جیل بہاولپور میں قتل کے تین مجرموں کو پھانسی دے دی گئی۔ قتل کے مجرم تھانیدار عرف تھنوں، غلام حیدر اور اس کے بھائی غلام سرور کو پھانسی دے دی گئی۔ تھانیدار عرف تھنوں نے 2001ء میں اپنی بیوی اور سسر کو قتل کیا تھا جس کے خلاف تھانہ صدر صادق آباد میں مقدمہ درج تھا جبکہ غلام حیدر نے اپنے بھائی غلام سرور کے ساتھ ملکر رشتہ کے تنازع پر بیٹی اور داماد کو 2006ء میں قتل کیا تھا جن کے خلاف تھانہ صدر صادق آباد میں مقدمہ درج تھا۔ سنٹرل جیل بہاولپور میں کل 15 اکتوبر کو ایک مجرم محمد حسن کو تختہ دار پر لٹکایا جائے گا۔ ڈسٹرکٹ جیل سیالکوٹ میں مقدمہ قتل کے ایک مجرم محمد اکرم کو پھانسی دے دی گئی جبکہ دوہرے مقدمہ قتل کے مجرم شاہد ندیم کا راضی نامہ ہونے پر پھانسی روک دی گئی۔ استغاثہ کے مطابق کمانوالہ کے رہائشی محمد اکرم نے 20 ستمبر 2000ء کو منشیات فروخت کرنے سے منع کرنے پر فائرنگ کرکے شبیر کو قتل کیا تھا۔ پھانسی کے بعد مجرم محمد اکرم کی میت ورثاء کے حوالے کر دی گئی جسے بعدازاں نماز جنازہ کے بعد سپرد خاک کر دیا گیا۔ بتایا گیا ہے کہ تھانہ کوٹلی لوہاراں کے دوہرے مقدمہ قتل کے مجرم شاہد ندیم کوبھی منگل 13اکتوبر کو پھانسی دی جانی تھی لیکن ورثاء کے ساتھ راضی نامہ کی اطلاع ملنے پر مجسٹریٹ نے پھانسی روک دی۔ ڈسٹرکٹ جیل گجرات میں مجرم دو سگے بھائیوں کو سزائے موت دے دی گئی۔ سرائے عالمگیر کے رہائشی اسلم اور اعظم پر الزام تھا کہ انہوں نے 1999ء میں فائرنگ کرکے راجہ سعید الرحمن کو قتل کر دیا تھا۔ مقتول راجہ سعید الرحمن پھانسی پانے والے اسلم کا سسر تھا جبکہ رات گئے منڈی بہائوالدین کے رہائشی سزائے موت کے قیدی نثار کی پھانسی مقتول پارٹی سے صلح ہونے پر روک دی گئی جبکہ آج 14اکتوبر کو بھی ڈسٹرکٹ جیل میں تین قیدیوں سلیمان، شفیق، یونس کو پھانسی دی جائے گی۔ ملتان سینٹرل جیل میں محمد شفیع اور اکرم نامی مجرموں کو تختہ دار پر چڑھا دیا گیا، محمد شفیع نے1992ء میں ڈکیتی کے دوران مزاحمت پر اسلم نامی شخص کو قتل کیا تھا جبکہ اکرم نے زمین کے تنازع پر ماجد نامی شخص کو قتل کیا تھا۔ ڈسٹرکٹ جیل اٹک میں 2003ء میں باپ بیٹے کو قتل کرنے والے مجرم محمد اشرف کو پھانسی دے دی۔ سابق وزیراعلیٰ پنجاب غلام حیدر وائیں کو قتل کرنے والے مجرم کو کل صبح سنٹرل جیل ملتان میں پھانسی دی جائے گی۔ تفصیل کے مطابق سابق وزیراعلیٰ پنجاب غلام حیدر وائیں کو 29 ستمبر 1993ء کو انتخابی مہم کے دوران فائرنگ کر کے قتل کر دیا تھا۔ قتل کے جرم میں زمان عرف زمانی کو سزائے موت سنائی گئی تھی۔ مجرم کو صبح 15 اکتوبر کو تختہ دار پر لٹکا دیا جائے گا۔اسلام آباد سے نمائندہ نوائے وقت کے مطابق سپریم کورٹ نے دو بار سزائے موت کے مجرم کی اپیل کی سماعت کرتے ہوئے ایک سزائے موت کو عمر قید میں تبدیل کردیا ہے جبکہ انسداد دہشت گردی کے ایکٹ سیون اے ٹی اے کے تحت سنائی جانے والی سزائے موت سے متعلق اس جیسے دیگر مقدمات کے ساتھ منسلک کرتے ہوئے کیس کی مزید سماعت غیرمعینہ مدت کے لئے ملتوی کردی ہے۔</TEXT>
