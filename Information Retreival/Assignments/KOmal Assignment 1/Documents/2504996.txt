<DOCNO>2504996</DOCNO>
<HL>پی ٹی سی ایل ملازمین کے یونیفائڈ پے اسکیل نظام کے خلاف ملک بھر میں احتجاجی مظاہرے ، اسلام آباد میں مظاہرین پر رینجرز کے لاٹھی چارج اور آنسوگیس سے اٹھارہ مظاہرین زخمی۔اپ ڈیٹ</HL>
<AUTHOR>اردو پوائنٹ</AUTHOR>
<DATELINE> Pakistan 2008-07-15 20:37:26+06</DATELINE>
<TEXT>اسلام آباد(اُردو پوائنٹ اخبار تازہ ترین۔15جولائی۔2008ء) پی ٹی سی ایل ملازمین نے یونیفائڈ پے اسکیل نظام کے خلاف ملک بھر میں احتجاجی مظاہرے کئے جبکہ اسلام آباد میں مظاہرین پر رینجرز کے لاٹھی چارج اور آنسوگیس سے اٹھارہ مظاہرین زخمی ہوگئے ۔ پی ٹی سی ایل انتظامیہ کی جانب سے یونیفائڈ پے اسکیل اسکیم کے خلاف ملازمین کی بڑی تعداد نے احتجاجی مظاہرہ کیا۔ رینجرز نے احتجاجی مظاہرین پر لاٹھی چارج اور شلینگ کی جس کے نتیجے میں اٹھارہ افراد زخمی ہوئے ۔جنہیں اسپتال لایا گیا۔ جس کے بعد پی ایمپلائز یونین کے عہدیداروں سے پی ٹی سی ایل انتظامیہ سے جاری مذاکرات ختم کردیئے گئے ۔ ادھر پی ٹی سی ایل ایمپلائز یونین کے عہدیداروں نے کہا کہ ملازمین کے استحصال کا سلسلہ جاری رہا تو ملک بھر میں مواصلاتی رابطہ منقطع کر دیا جائے گا۔ () لاہور میں ایمپلائزیونین کے زیراہتمام منعقدہ ریلی میکلوڈ پر پی ٹی سی ایل ریجنل آفس سے شروع ہو کر لاہور پریس کلب میں اختتام پذیر ہوئی۔ فیصل آباد، اٹک، ڈیرہ غازی خان سمیت پنجاب کے دیگر شہروں میں بھی پی ٹی سی ایل مظاہرین نے احتجاجی مظاہرے کئے اور ریلیاں نکالیں۔ کراچی بھی پی ٹی سی ایل ملازمین نے احتجاجی ریلی نکالی اور پریس کلب پر احتجاجی مظاہرہ کیا۔ مظاہرے میں شرکت کے لیے کراچی کے تمام ٹیلیفون ایکسچینجز سے ریلیاں پہنچیں۔ مظاہرین نے کہا کہ یونیفائڈ پے اسکیل اسکیم ملازمین کو پینشن سمیت دیگر جائز مراعات سے محروم کر کے تنخواہوں میں اضافے ، میڈیکل اور کنوینس الاونس کو بھی ختم کیا جا رہا ہے ۔ حیدرآباد میرپورخاص، سمیت صوبہ سندھ کے دیگر شہروں میں بھی مظاہرے کئے ۔ پشاور، کوئٹہ، قلات، چاغی، دالبندین اور دیگر شہروں میں بھی پی ٹی سی ایل ملازمین نے احتجاجی مظاہرے کئے اور انتظامیہ کے خلاف شدید نعرے بازی کی۔</TEXT>
