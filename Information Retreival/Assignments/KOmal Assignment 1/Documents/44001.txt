<DOCNO>44001</DOCNO>
<HL>چیئرمین نیب کا لاہور احتساب بیورو کا دورہ ، مقدمات کو جلد منطقی انجام تک پہنچانے کی ہدایت</HL>
<AUTHOR>روزنامہ پاکستان</AUTHOR>
<DATELINE> Pakistan 2018-08-08 19:04:54+05</DATELINE>
<TEXT>لاہور (ڈیلی پاکستان آن لائن) چیئرمین نیب جسٹس ریٹائرڈ جاوید اقبال نے دوسرے روز بھی لاہور آفس کا دورہ کیا جہاں انھیں ڈی جی نیب شہزاد سلیم نے زیرِ تفتیش مقدمات پر بریفنگ دی۔ ڈی جی نیب لاہور نے چیئرمین نیب کو فیروز پور سٹی انتظامیہ کے خلاف دھوکا دہی، خواجہ سعد رفیق کیخلاف 55 ریلوے انجن کی خریداری میں مبینہ بدعنوانی، ریلوے زمین کو غیر قانونی طور پر پٹے پر دینے،سابق سی سی پی او لاہور امین وینس اور ڈی آئی جی حیدر اشرف کے خلاف تحقیقات ، صدیق الفاروق کے خلاف سرکاری زمین کو غیر قانونی پٹے پر دینے، ایم این اے ریاض الحق کے خلاف ترقیاتی کاموں میں بدعنوانی اور ایم این اے اظہر قیوم ناہرا کو 10 اگست کو طلب کرنے سے متعلق بتایا۔ چیئرمین نیب جسٹس ریٹائرڈ جاوید اقبال نے ڈی جی نیب لاہور کو ہدایت دیتے ہوئے کہا کہ زیرِ تفتیش کیسز کو 10 ماہ کے دورانیہ میں مکمل کرنے کی بھرپور کوشش کریں۔</TEXT>
