<DOCNO>515023</DOCNO>
<HL>منی لانڈرنگ کیس ،ڈاکٹر عاصم حسین کے جسمانی ریمانڈ میں 9فروری تک توسیع</HL>
<AUTHOR>روزنامہ پاکستان</AUTHOR>
<DATELINE> Pakistan 2016-01-28 02:38:53+05</DATELINE>
<TEXT>کراچی (اے این این)کراچی کی احتساب عدالت نے کرپشن ، منی لانڈرنگ اور غیر قانونی ٹھیکے دینے کے الزامات میں ملوث ڈاکٹر عاصم کے جسمانی ریمانڈ میں نو فروری تک توسیع کردی ہے ۔ ڈاکٹر عاصم کوبدھ کو احتساب عدالت لایا گیا اور تفتیشی رپورٹ بھی پیش کی گئی ۔ رپورٹ کے مطابق ڈاکٹر عاصم نے اپنی وزارت کے دوران اختیارات کا ناجائز استعمال کرتے ہوئے ملک میں کھاد کا مصنوعی بحران پیدا کیا جس سے حکومت کو 450 ارب روپے کا نقصان ہوا ۔ اختیارات کا ناجائز فائدہ اٹھا کر الیکٹرک کو بھی فائدہ پہنچایا ، تفتیشی افسر نے عدالت سے استدعا کی کہ ڈاکٹر عاصم کا مزید 15 روز کا جسمانی ریمانڈ دیا جائے ۔ ڈاکٹر عاصم کے وکلا نے ریمانڈ کی مخالفت کرتے ہوئے کہاکہ مزید جسمانی ریمانڈ کا جواز نہیں بنتا ، ڈاکٹر عاصم شدید بیمار ہیں اور میڈیکل بورڈ نے ان کی کمر کی سرجری کی تجویز دی ہے ، انہیں آغا خان ہسپتال میں سرجری کیلئے منتقل کیا جائے اور ان کے اہل خانہ میں سے ایک شخص کو ساتھ رہنے کی اجازت دی جائے ۔ عدالت نے ساتھ رہنے کی درخواست مسترد کرتے ہوئے ہدایت کی کہ اگر ڈاکٹر تجویز کرے تو ڈاکٹر عاصم کو ہسپتال منتقل کر دیا جائے ۔عدالت نے حکم دیا ہے کہ ڈاکٹر عاصم کی سیکیورٹی پر نیب کے اہلکار تعینات کیے جائیں۔ سیکیورٹی پر مامور اہلکار وردی میں ہونی چاہئیں۔ عدالت نے ڈاکٹر عاصم کے ساتھ فیملی ممبر کورہنے کی اجازت دینے سے انکار کردیا</TEXT>
