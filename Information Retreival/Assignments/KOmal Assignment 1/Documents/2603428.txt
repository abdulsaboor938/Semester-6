<DOCNO>2603428</DOCNO>
<HL>آئندہ کوئی جمہوریت پر شب خون نہیں مار سکتا، انتخابات صاف اور شفا ف ہونگے،دھاندلی کی کوئی گنجائش نہیں ،طاقت کے بل بوتے پر اقتدار میں آنے کیلئے مہم جوئی کے راستے بند کردےئے ہیں،پانچ سال میں دودھ اور شہد کی نہریں نہیں بہا سکے تاہم مسائل کو کم کرنے کی کوشش کی، پہلی بار حکومت نے آئینی مدت پوری کی جس پر قوم مبارکباد کی مستحق ہے،حکومت کی کامیابیوں کی طویل فہرست ہے ،جمہوری سوچ کے حامل صدرزرداری نے اپنے اختیارا ت رضا کارانہ طور پر پارلیمان کو دےئے ،قانون نافذ کرنے والے اداروں نے ملکی سلامتی اور تحفظ کیلئے بے مثال قربانیاں دی ہیں،تمام جماعتوں نے ایک دن میں الیکشن کرانے پر اتفاق کیا ہے ،نگرا ن حکومت سمیت تمام معاملات افہام تفہیم سے حل کرنے کے خواہاں ہیں ، اپوزیشن سے مشاورت کا عمل جاری ہے ،اعتراف کرتا ہوں کہ توانائی کے شعبے میں اتنی کامیابی نہیں کرسکے جسکی توقع تھی ،کئی ممالک سے توانائی بحران سے نمٹنے کیلے معاہدے کیے ہیں کسی غریب کا چولہا بجھنے نہیں دیں گے ،پانچ سالوں میں جمہوری حکومت کے راستے میں کئی رکاوٹیں کھڑی کی گئیں لیکن ہمارے حوصلے بلند رہے ، وزیراعظم راجہ پرویز اشرف کا قوم سے اپنا الوداعی خطاب</HL>
<AUTHOR>اردو پوائنٹ</AUTHOR>
<DATELINE> Pakistan 2013-03-16 23:28:53+05</DATELINE>
<TEXT>اسلام آباد(اُردو پوائنٹ اخبار تازہ ترین۔آئی این پی۔16مارچ۔ 2013ء) وزیراعظم راجہ پرویز اشرف نے کہاہے کہ آئندہ کوئی بھی جمہوریت پر شب خون نہیں مار سکتا، انتخابات صاف اور شفا ف ہونگے،دھاندلی کی کوئی گنجائش نہیں ،طاقت کے بل بوتے پر اقتدار میں آنے کے لیے مہم جوئی کے راستے بند کردےئے گئے ہیں ،ہم پانچ سال میں دودھ اور شہد کی نہریں نہیں بہا سکے تاہم مسائل کو کم کرنے کی کوشش کی، پہلی بار حکومت نے آئینی مدت پوری کی جس پر قوم مبارکباد کی مستحق ہے ،حکومت کی کامیابیوں کی طویل فہرست ہے ،صدرزرداری جمہوری سوچ کے حامل ہیں ،انھوں نے اپنے اختیارا ت رضا کارانہ طور پر پارلیمان کو دےئے ،قانون نافذ کرنے والے اداروں نے ملکی سلامتی اور تحفظ کے لیے بے مثال قربانیاں دیں ،تمام جماعتوں نے ایک دن میں الیکشن کرانے پر اتفاق کیا،نگرا ن حکومت سمیت تمام معاملات افہام تفہیم سے حل کرنے کے خواہاں ہیں اس سلسلے میں اپوزیشن سے مشاورت کا عمل شروع کیا جاچکا ہے ،اعتراف کرتا ہوں کہ توانائی کے شعبے میں اتنی کامیابی نہیں کرسکے جسکی توقع تھی ،کئی ممالک سے توانائی بحران سے نمٹنے کیلے معاہدے کیے ہیں کسی غریب کا چولہا بجھنے نہیں دیں گے ۔ () پانچ سالوں میں جمہوری حکومت کے راستے میں کئی رکاوٹیں کھڑی کی گئیں لیکن ہمارے حوصلے بلند رہے ۔ وہ ہفتہ کی شب قوم سے اپنا الوداعی خطاب کر رہے تھے۔ وزیر اعظم راجہ پرویز اشرف نے کہا کہ میں اللہ تعالیٰ کا شکرگزار ہوں کہ اس نے آپ سے مخاطب ہونے کا موقع دیا۔یہ انتہائی مسرت کا مقام ہے کہ قومی اسمبلی نے ملکی تاریخ میں پہلی بار اپنی آئینی مدت مکمل کی جس پر میں آپ کو مبارک باد پیش کرتا ہوں۔ وزیر اعظم نے کہاکہ میرے لئے یہ بات بھی باعث اعزاز ہے کہ مجھ جیسا ایک عام کارکن آج پاکستان کا وزیر اعظم ہے اور قوم کو جمہوریت کے تسلسل کی نوید دے رہا ہے۔پاکستان میں جمہوری اور غیر جمہوری قوتوں کے درمیان کشمکش کی ایک لمبی تاریخ ہے لیکن اب جمہوری قوتوں نے بالآخر فتح حاصل کر لی ہے۔آج ایک منتخب جمہوری حکومت آئینی طریقے سے اقتدار منتقل کرنے کے مراحل طے کر رہی ہے۔ میں یہاں سیاسی جماعتوں اور ان تمام اداروں کا شکریہ ادا کرنا ضروری سمجھتا ہوں جنہوں نے جمہوریت کو تقویت بخشنے میں اپنا کردار ادا کیا۔میں ماضی کی تلخیوں کا ذکر نہیں کرنا چاہتا لیکن مستقبل کی تعمیر کے لئے تاریخ پر ایک نگاہ ڈالنی ضروری ہے۔پاکستان کے پہلے وزیر اعظم لیاقت علی خان کو گولی کا نشانہ بنایا گیا، اس کے بعد متعدد وزرائے اعظم سازشوں کا شکار ہوئے۔ یہاں تک کہ ایک مقبول ترین منتخب وزیر اعظم شہید ذوالفقار علی بھٹو کو پھانسی پر چڑھایا گیا ۔قائد عوام نے عوام کو ووٹ کا حق دیا ، ہزاروں مربع میل کا رقبہ واپس لیا، 90ہزار جنگی قیدی واپس لائے، پاکستان کے ایٹمی پروگرام کی بنیاد ڈالی، اس ملک کے غریب کو سر اٹھا کر جینے کا حق دیا، عالم اسلام میں پاکستان کو قائدانہ کردار دیا۔پاکستان کے اس عظیم قائد اور محسن اسلام کو ایوان اقتدار سے نکالا گیا اور ایک بے بنیاد مقدمے میں پھانسی کے تختے پر چڑھادیا گیا۔ آج ساری دنیا ان کی شہادت کو عدالتی قتل قرار دیتی ہے اور انہیں پھانسی پر لٹکانے والے شرمندہ اور عوام کی نفرت کا شکار ہیں۔ضیاء مارشل لاء کی سیاہ رات کا خاتمہ ہوتے ہی پاکستان کے عوام نے اپنے ووٹ کی طاقت سے محترمہ بے نظیر بھٹو شہید کو اس ملک کا وزیر اعظم منتخب کر کے جمہوریت سے اپنی محبت اور والہانہ لگاؤ کا ثبوت دیا مگر جمہوریت کے خلاف سازشیں جاری رہیں۔ محترمہ کی حکومت کو غیر آئینی طریقے سے بر خواست کر دیا گیا۔حال ہی میں اصغر خان کیس میں محترمہ بے نظیر بھٹو شہید کے اس دعویٰ کو تسلیم کیا گیا جس میں انہوں نے کہا تھا کہ 1990ء کے انتخابات چرا لئے گئے۔عوامی مینڈیٹ کی توہین کی گئی اور پاکستان پیپلز پارٹی کو اس کے اقتدار کے حق سے محروم کیا گیا۔ایک مصنوعی اتحاد بنا کر 1990ء کے انتخابات پر ڈاکا ڈالا گیااورمحترمہ ملک چھوڑنے پر مجبور ہو گئیں۔ طویل جلا وطنی کے بعد جب وہ واپس آئیں تو ان کو گولی کا نشانہ بنایاگیا۔اس سانحے سے دنیا ایک عظیم لیڈر سے محروم ہو گئی اور پاکستان ایک مدبر سیاستدان گنوا بیٹھا۔ملک سوگوار تھا اور عوام سکتے میں تھے ۔عوام نے محترمہ کی شہادت کا دکھ دل میں لیے پھر ایک عز م کیا اور یہ ٹھان لی کہ ہم ان کا ادھورا مشن مکمل کریں گے۔ انہوں نے کہا کہ ان کی شہادت کے بعدپارٹی نے ان کے رفیق حیات صدر پاکستان آصف علی زرداری کو ان کی جگہ سونپی۔ وہ قید کی بھٹی سے کندن بن کر نکلے۔ان کی مفاہمت کی پالیسی نے پاکستانی سیاست کو بلندیوں سے آشنا کیا ہے۔ وزیر اعظم نے کہاکہ محمد خان جونیجو ہوں یا میاں محمدنواز شریف کوئی وزیر اعظم بھی آئینی مدت پوری نہ کر سکا۔میرے پیشرو کے ساتھ جو کچھ ہوا وہ ابھی کل کی بات ہے۔ انہوں نے کہا کہ موجودہ جمہوری حکومت منفی پراپیگنڈے اور من گھڑت الزامات کی زد میں رہی۔ اس کے با وجود حکومت کا اپنی مدت مکمل کرنا غیر معمولی اور تاریخی واقعہ ہے ۔ اس جمہوری عمل کو یہاں تک آنے میں کئی دشوار گزار راستوں، امتحانات اور مصائب سے گزرنا پڑا۔ انہوں نے کہا کہ گذشتہ پانچ سالوں میں حکومت کو میڈیا کی طرف سے سخت تنقید کا سامنا رہا لیکن ہم نے میڈیا کی آزادی کے حق کو ملحوظ خاطر رکھتے ہوئے نہ صرف ہر طرح کی تنقید برداشت کی بلکہ میڈیا کے ساتھ تعاون کیا تاکہ وہ ملک میں جمہوریت کے فروغ کے لئے اپنا فرض آزادانہ طور پر انجام دیتا رہے۔ وزیر اعظم نے کہاکہ میڈیا کی تنقید سر آنکھوں پر۔لیکن یہ بھی سوچنے کی ضرورت ہے کہ کہیں ہم احتیاط اور ذمہ داری کا دامن تو نہیں چھوڑ رہے، کہیں ہماری غیر ذمہ داری پاکستان کا امیج خراب کرنے کا باعث تو نہیں بن رہی۔ انہوں نے کہا کہ یہ تاریخ کی ستم ظریفی ہے کہ جب بھی پاکستان پیپلز پارٹی کو اقتدار ملا تو ایک شکستہ ریاست اور مسائل میں گھرا ہوا ملک ملا۔ 2008ء میں پاکستان میں ایک خوفناک ریاستی بحران اور ایک بکھرتا ہوا وفاق ملا۔ پاکستان عالمی تنہائی کا شکار تھا، معیشت تباہ حال تھی، توانائی کا بحران تھا، زر مبادلہ کے ذخائر خطر ناک حد تک کم ہو چکے تھے، ملک غذائی قلت کا شکار تھااور دہشت گردی سے ملک کی بقاء خطرے میں تھی۔ اس سے بڑھ کر اور کیا بات ہو سکتی ہے کہ سوات سے پاکستان کا جھنڈا اتر چکا تھاجس کی نشاندہی محترمہ بے نظیر بھٹو شہید نے اپنے آخری خطاب میں کی تھی۔ ملک کی بنیادی دستاویز آئینِ پاکستان کا حلیہ مسخ ہو چکا تھا، میڈیا زیر عتاب تھا، اعلیٰ عدلیہ کے جج نظر بند تھے، بلوچستان سلگ رہا تھا اور ملک انتشار اور بے یقینی کی صورت حال سے دوچار تھا۔ وزیر اعظم نے کہاکہ پاکستان کو اس صورت حال سے نجات دلانے کے لئے ہم نے قومی سطح پر ہم آہنگی پیدا کی، اداروں کی کار کردگی کو بہتر بنایا ، بین الاقوامی محاز پر ایک آزاد خارجہ پالیسی کی بنیاد ڈالی اور عوام کی تائید سے ہماری بہادر فوج نے سوات میں کامیابی حاصل کی اور ایک بار پھر قومی پرچم لہرادیا۔ ہم مذاکرات پر یقین رکھتے ہیں مگر یہ ریاست آئین، پارلیمنٹ اور ملکی قوانین کے دائرے میں رہ کر ہی آگے بڑھ سکتی ہے ۔پاکستان کامفاد ہر بات پر مقدم ہے۔ میں قانون نافذ کرنے والے تمام اداروں اور افواج پاکستان کو سلام پیش کرتا ہوں جنہوں نے ملک کی سلامتی اور تحفظ کے لئے بے مثال قربانیاں دیں۔ انہوں نے کہا کہ یہ درست ہے کہ گذشتہ پانچ سالوں کے دوران ہم دودھ اور شہد کی ندیا ں نہیں بہا سکے لیکن ہم نے ورثے میں ملے ہوئے مسائل کو کم کیا اور جمہوریت کی بنیادیں اتنی مضبوط کر دی ہیں کہ آئندہ کوئی اس پر شب خون نہیں مارسکے گا۔ وزیر اعظم نے کہاکہ اگرچہ ہماری پانچ سالہ کار کردگی اور کامیابیوں کی فہرست کافی طویل ہے ، میں یہاں چند ایک کامیابیوں کا ذکر کرنا مناسب سمجھتا ہوں۔ انہوں نے کہا کہ صدر مملکت آصف علی زرداری نے محترمہ بے نظیر بھٹو شہید کے مفاہمت کے فلسفے پر عمل پیرا ہو کر پاکستان میں باہمی اتفاق رائے کی سیاست کی بنیاد ڈالی۔یہ اسی پالیسی کا ثمر تھا کہ پاکستان کی پارلیمنٹ نے یک آواز ہو کر متفقہ طور پر پاکستان کی پہلی خاتون اسپیکر منتخب کیا۔ متفقہ طور پروزیر اعظم کا انتخاب عمل میں آیا۔ وزیر اعظم نے کہاکہ 1973ء کے آئین میں 18ویں، 19ویں اور 20ویں ترامیم متفقہ طور پر منظور کر کے اس کو اصل شکل میں بحال کیا۔ تقریبا ًتمام قانون سازی کو اتفاق رائے سے منظور کیا گیا۔ وزیر اعظم نے کہاکہ ساتواں این ایف سی ایوارڈ منظور کیا جس کے تحت صوبوں کو مزید مالی وسائل دیے گئے اورصوبائی خود مختاری کا دیرینہ مطالبہ پورا کیا گیا۔ پاکستان کی تاریخ میں پہلی دفعہ صدر پاکستان آصف علی زرداری نے اپنے اختیارات رضا کارانہ طور پر پارلیمان کو منتقل کر دیے ۔ وزیر اعظم نے کہاکہ پاکستان کی تاریخ گواہ ہے کہ اختیارات سے دستبرداری کی کوئی روایت نہیں۔صدر پاکستان جمہوری سوچ کے حامل ہیں اور جمہور کی طاقت پر یقین رکھتے ہیں۔ انہوں نے یہ فیصلہ کیاکہ یہ اختیارات کسی فرد کے بجائے عوام کی اجتماعی دانش کو سونپ دیے جائیں تاکہ جمہوریت کو آئندہ سازشوں سے محفوظ کیا جا سکے۔ ایک گھناؤنا باب اب ہمیشہ کے لیے بندہو گیا۔ پاکستان کی تاریخ میں پہلی باراس حکومت نے قائد حزب اختلاف کوPACکا چیئرمین مقرر کر کے اپنے آپ کو احتساب کے لئے ان کے حوالے کیا۔ وزیر اعظم نے کہاکہ انتخابی عمل کو شفاف ، غیر جانبدار اور منصفانہ بنانے کے لئے ایسی جامع اصلاحات کیں جن کے تحت چیف الیکشن کمشنر کی تعیناتی، نگران وزیر اعظم اور نگران وزرائے اعلیٰ کی نامزدگی کو شخصی اختیار سے نکال کر پارلیمان کے سپرد کر دیا۔ ایک عام تاثر یہ ہے کہ آئینی ترامیم سے عام آدمی کو کیا ملا۔پاکستان صوبوں کی اکائیوں کا نام ہے، ان ترامیم سے پہلے تمام اختیارات اور وسائل وفاق میں مرکوز تھے۔ان آئینی ترامیم کے ذریعے ہم نے وہ وسائل اور اختیارات اسلام آباد سے اٹھا کر صوبوں کو منتقل کر دیے ہیں ۔اس سے ایک طرف تو سیاسی محرومی کا مداواہوا اور دوسری طرف صوبوں کو ا ن کا حق حاکمیت ملا۔ وزیر اعظم نے کہاکہ 18ویں ترمیم نے ایک نئے جمہوری وفاق کی تشکیل کی۔ صوبوں کے قدرتی وسائل پر ان کا حق ملکیت تسلیم کیا ، کنکرنٹ لسٹ کا خاتمہ ہوا، سماجی شعبہ کے اختیارات اور وسائل صوبوں کو منتقل کئے، آئین کو آمرانہ آمیزش سے پاک کیا، جمہوری، وفاقی اور پارلیمانی ڈھانچے کو مضبوط کیا، سیاست اور ریاست کی نئی بنیادیں رکھیں، مشاورت اور مفاہمت کو اپنا طرز سیاست بنایا، وفاقی اکائیوں کو مضبوط کیا جس سے وفاق مضبوط ہوا۔ اس کے نتیجے میں پچھلے تین سالوں میں وفاق نے صوبوں کو 1.7کھرب (1700ارب روپے) کے اضافی مالی وسائل منتقل کئے۔اس سے عوام کا معیار زندگی بہتر ہوا۔ انہوں نے کہا کہ 2008ء میں ہمیں جب حکومت سونپی گئی تو ملکی ضروریات کے لئے گندم باہر سے درآمد کی جارہی تھی۔ چینی کا معاملہ بھی مختلف نہیں تھا۔ہم نے سب سے پہلے پاکستان کے زرعی شعبہ پر توجہ دی۔حکومت نے زرعی اجناس کی امدادی قیمتوں میں اضافہ کیا جس سے نہ صرف کسانوں کی آمدن میں اضافہ ہوا بلکہ دیہی معیشت میں ترقی ہوئی۔ ملک نہ صرف غذائی اجناس میں خود کفیل ہوا اور اللہ کے فضل سے اب گندم اور چینی وافر موجود ہے اور یہ اشیاء دیگر ممالک کو برآمد کر رہا ہے۔حکومت کے زرعی شعبے میں انقلابی اقدامات کے نتیجے میں 1000ارب روپے سے زائداضافی رقم دیہی معیشت میں شامل ہوئی جس سے دیہی علاقوں میں کسانوں کی حالت بہتر ہوئی۔آپ کی حکومت نے کسان کی پیداواری قیمت میں مزید کمی کے لئے زرعی ٹیوب ویل کے لئے بجلی کے نرخ میں 2روپے فی یونٹ کی کمی کی ۔ اس مد میں حکومت نے مزید 16ارب روپے کی امداد فراہم کی۔ وزیر اعظم نے کہاکہ ہم نے مسائل کو حل کرنے کی بہترین کوشش کی لیکن راستے میں زمینی اور آسمانی آفات آئیں۔ عرض ہے کہ پانچ سالوں میں، ہمیں دو بڑے سیلابوں کا سامنا کرنا پڑا۔ انہوں نے کہا کہ ایک زرعی ملک ایسی آفات کا متحمل نہیں ہوسکتا۔ اس آفت سے ہماری معیشت کو ناقابل تلافی نقصان پہنچا۔ اس کے باوجود ہم نے زرعی شعبہ میں ریکارڈ کامیابیاں حاصل کیں ہیں۔ وزیر اعظم نے کہاکہ پچھلی ایک دہائی سے جاری دہشت گردی کی وجہ سے ملک حالت جنگ میں ہے جس نے معاشی ترقی کو متاثر کیا ہے۔آپ کی حکومت نے ایسی اقتصادی پالیسیاں وضع کیں تاکہ عام آدمی پراس کا کم سے کم اثر ہو۔ حکومت کی پالیسیوں کے نتیجے میں ہمیں معاشی میدان میں بھی کامیابیاں حاصل ہوئیں۔ انہوں نے کہا کہ ہم نے مشکل حالات کے باوجود ملکی معیشت کو مستحکم بنیادوں پر استوار کیا ۔ہماری کامیاب معاشی پالیسیوں کی بدولت سٹاک ایکسچینج میں نمایاں بہتری آئی اور ملکی برآمدات25ارب ڈالر کی حد عبور کر گئیں ۔ بیرونِ ملک سے ترسیلات زرکی مد میں ریکارڈ13ارب ڈالر موصول ہوئے۔یہ تارکین وطن کا ملکی معیشت پر اعتماد کا اظہار ہے۔ 2008 کے25فیصد کے مقابلے میں مہنگائی کی شرح 2012میں 8فیصد کی سطح پر آ گئی۔ وزیر اعظم نے کہاکہ نا مساعد معاشی حالات کے باوجود آپ کی حکومت نے ملک کے طول و عرض میں ترقیاتی کاموں کے لئے ریکارڈ رقم مختص کی ۔53ہزار دیہات کو بجلی فراہم کی گئی ۔ 34لاکھ بجلی کے نئے کنکشن دئیے گئے ۔ ساڑھے اٹھارہ لاکھ گیس کنکشن فراہم کئے گئے۔ اس کے علاوہ ملک بھر میں بنیادی ڈھانچے کو بہتر بنانے کے لئے نئی سڑکیں تعمیر کی گئیں تاکہ دیہات کو شہروں اور مارکیٹوں سے منسلک کیا جا سکے۔ بانیٴ پاکستان قائد اعظم محمد علی جناح نے پاکستان کی خارجہ پالیسی کو یوں بیان فرمایا ہے وزیر اعظم نے کہاکہ ہماری خارجہ پالیسی دنیاکی تمام اقوام کے ساتھ دوستی اور خیر سگالی پر مبنی ہے ہم کسی بھی ملک یا قوم کے خلاف جارحانہ عزائم نہیں رکھتے ۔ ہم ملکی اور بین الاقوامی معاملات میں دیانتداری اور منصفانہ برتاؤ کی پالیسی پریقین رکھتے ہیں اور اقوام عالم میں امن اور خوشحالی کے فروغ کیلئے بھرپور کردار ادا کرنے کیلئے تیار ہیں۔ پاکستان دنیا کی مظلوم اور محکوم اقوام کی اخلاقی اور مادی حمایت کرنے اور اقوامِ متحدہ کے چارٹر پر کاربندرہنے میں کبھی پیچھے نہیں رہے گا۔“ انہوں نے کہا کہ شہید ذوالفقار علی بھٹو نے ایک آزاد اور خود مختار خارجہ پالیسی کی بنیاد رکھی ۔اس پالیسی کے تحت پاکستان کے مفاد کو ہرچیز پر مقدم رکھا گیا۔اسی پالیسی پر چلتے ہوئے صدر پاکستان اور پارلیمان کی رہنمائی میں موجودہ حکومت نے ایک آزاد اور خود مختار خارجہ پالیسی وضع کی۔ وزیر اعظم نے کہاکہ موجودہ حکومت جب بر سر اقتدار آئی تو پاکستان عالمی تنہائی کا شکار تھا۔کئی برادر ممالک بھی ساتھ کھڑے ہونے سے کترا رہے تھے۔ہم نے ایک موثر خارجہ پالیسی کے ذریعے اقوام عالم میں پاکستان کی ساکھ کو دوبارہ بحال کیاجس کا عملی ثبوت یہ ہے کہ پاکستان سلامتی کونسل کا رکن منتخب ہوا۔اس کے علاوہ متعدد عالمی تنظیموں کی رکنیت میں کامیابی حاصل کی۔ ہم نے خارجہ پالیسی کو نہ صرف عالمی سطح پر پاکستان کے مفاد میں موثر بنایا بلکہ اس کا رخ خطے کی طرف بھی موڑ دیا جس میں پاکستان کی بقاء ہے۔ہم نے اپنی خارجہ پالیسی کو ازسر نو ترتیب دیتے ہوئے Aidکے بجائے Tradeکو ترجیح دی۔ انہوں نے کہا کہ ہم نے خطے میں امن اور تجارت کے فروغ کے لئے افغانستان اور ہندوستان کی طرف دوستی کا ہاتھ بڑھایا ہے تاکہ تعلقات کو مستحکم کیاجا سکے اور خطے میں پائدار امن اور ترقی کو فروغ دیا جا سکے۔ وزیر اعظم نے کہاکہ ہم نے چین کے علاوہ روس کے ساتھ دوستانہ تعلقات کو آگے بڑھایا ہے۔چین سے گوادر بندر گاہ پر معاہدہ کرکے پاک۔چین دوستی میں ایک نئے باب کا اضافہ کیا ہے۔ انہوں نے کہا کہ حال ہی میں پاکستان اور ایران کے سربراہان مملکت نے پاکستان کے مفاد اور توانائی کی ضروریات کے پیش نظر ایران سے پائپ لائن کا آغاز کیا۔یہ معاہدہ صدر مملکت آصف علی زرداری کے تدبر اور جرات کا منہ بولتا ثبوت ہے۔ یہ عظیم منصوبہ پاکستان کی معیشت اور مستقبل کے لئے انتہائی اہمیت کا حامل ہے۔ وزیر اعظم نے کہاکہ ایٹمی پروگرام ہو یا پاکستان ۔ایران گیس پائپ لائن منصوبہ پاکستان پیپلز پارٹی نے ہر دور میں پاکستان کو توانا بنانے کی کوششیں کی ہیں۔ایران اور دوسرے ممالک کے ساتھ گیس کے حصول کے لئے معاہدے پاکستان کے مفاد میں ہیں۔ اس سے پہلے خارجہ پالیسی سے عوام کو بے خبر رکھا جاتا تھا۔ ہم نے اس روایت کو بدل ڈالا اور یہ حق عوام کے منتخب نمائندوں کی طرف لوٹا دیا۔آج ملک کی خارجہ پالیسی وہی ہے جس کا تعین آپ کی پارلیمنٹ نے کیا۔ وزیر اعظم نے کہاکہ بلوچستان کا مسئلہ پچھلی حکومتوں کی غیر دانشمندانہ پالیسیوں کا شاخسانہ ہے ۔ ہماری قائد محترمہ بے نظیر بھٹو شہیدنے اپنی شہادت سے ایک ہفتہ قبل بلوچستان کے دورے کے موقع پر فرمایا تھا کہ ” میں بلوچستان امن اور بھائی چارے کا پیغام لے کر آئی ہوں ۔ “ ہم نے انکے الفاظ کو حقیقت کا روپ دینے کے لئے پر خلوص عملی اقدامات کا آغاز کیا ۔صدر پاکستان آصف علی زرداری نے بلوچ عوام سے معافی مانگی اور ناراض بلوچوں کو مذاکرات کی پیشکش کی۔ انہوں نے کہا کہ ہم نے بلوچ عوام کے احساس محرومی کو امید کی خوشی میں تبدیل کرنے کے لئے آغاز حقوق ِ بلوچستان متعارف کر وایااور صوبے کو این ایف سی ایوارڈ کے ذریعے اضافی مالی وسائل فراہم کئے ۔ وزیر اعظم نے کہاکہ بلوچستان میں صحت ، تعلیم اور شہری سہولتوں کے کئی ترقیاتی منصوبے شروع کیے گئے۔ بلوچ نوجوانوں کوملاز متیں دی گیئں اورصوبے میں اعلیٰ تعلیمی اداروں کے قیام کے علاوہ بلوچستان کے ذہین طلباء کے لئے ملک کے اعلیٰ تعلیمی اداروں میں تعلیم اور وظائف کا بندوبست کیا گیا۔ گوادر بندرگاہ کو چلانے کے لئے رتو ڈیرو گوادر ہائی وے کو ترجیحی بنیادوں پر تعمیر کرنے کے انتظامات کئے گئے اور کچھی کنال کے لیے6ارب روپے کی خطیر رقم فراہم کی۔ بلوچستان میں بے گھر اور سیلاب متاثرین کی آبادکاری کیلئے خصوصی فنڈز مختص کئے اور صوبے کے انتظام وانصرام کے لئے بہترین افسر تعینات کئے۔ انہوں نے کہا کہ یہ ہماری پالیسی ہی کا نتیجہ ہے کہ آج بلوچستان کی تمام سیاسی جماعتیں قومی دھارے میں شامل ہو کر انتخابات میں حصہ لے رہی ہیں جو ایک انتہائی مثبت پیش رفت ہے۔ وزیر اعظم نے کہاکہ 2008ء میں دیگر مسائل کے ساتھ ساتھ توانائی کابحران بھی ورثے میں ملا اس کے حل کے لئے قلیل اور طویل مدتی اقدامات کاآغاز کیا۔ میں یہاں یہ بتا تا چلوں کہ حکومت نے تیل کی بڑھتی ہوئی قیمت کی وجہ سے بجلی کی بڑھتی ہوئی لاگت اور اس کا عام آدمی پر بوجھ کم کرنے کیلئے 1.4کھرب (1400ارب روپے ) کی امداد فراہم کی۔ آپ کی حکومت نے اب تک 4000میگا واٹ سے زائد بجلی سسٹم میں شامل کی اور بجلی کی پیداوار اور کھپت کے درمیان فرق کم کیا۔ انہوں نے کہا کہ ہم نے طویل مدتی پروگرام کے تحت دیا میر بھاشا ڈیم سمیت کئی روائتی اور غیر روائتی منصوبے شروع کئے ہیں۔ ایران اور قطر سمیت وسطی ایشیائی ممالک کیساتھ توانائی کی درآمد کے لئے کئی سمجھوتے کیے ہیں اور غیر روائتی ذرائع جیسے تھر کول، ہوا اور سورج کی روشنی سے بجلی پیدا کرنے کے منصوبوں پر کام کا آغاز کیا ہے۔ مجھے یقین ہے کہ ہماری کوششوں کے نتیجے میں ہم جلد اس بحران پر قابو پالیں گے۔ وزیر اعظم نے کہاکہ توانائی کی ضروریات ہمارے لیے ایک چیلنج کی حیثیت رکھتی ہے۔ ہم اپنے عوام کو اندھیروں کے حوالے نہیں کر سکتے۔ انہوں نے کہا کہ میں اس بات کا اعتراف کرتا ہوں کہ ہمیں اس مد میں وہ کامیابی حاصل نہ ہو سکی جس کی ہم توقع رکھتے تھے۔میں اس موقع پر اس بحران کی وجوہات میں جانا نہیں چاہتا۔یہاں یہ بات کہنا بے جا نہ ہو گا کہ 1997ء سے 2007ء تک بجلی کی پیداوار میں کوئی اضافہ نہیں کیا گیا۔ وزیر اعظم نے کہاکہ میں آپ کو یقین دلاتا ہوں کہ اس مسئلے کے مستقل حل کے لئے حکومت نے ٹھوس اقدامات کئے ہیں اور مستقبل قریب میں ہم اس مسئلے سے انشاء اللہ چھٹکارا حاصل کر لیں گے۔ انہوں نے کہا کہ پاکستان پیپلز پارٹی کی حکومت نے خواتین کی فلاح و بہبود اور ان کے حقوق کے تحفظ کے لئے موثر قانون سازی کی ہے۔خواتین کو اعلیٰ عہدوں پر فا ئز کیا گیا۔اہم فیصلہ سازی کے فورمز میں خواتین کی شمولیت یقینی بنائی گئی اور خواتین کے خلاف امتیازی قوانین کا خاتمہ کیا گیا۔ وزیر اعظم نے کہاکہ ہم نے آپ کے خلاف بنائے گئے تمام ظالمانہ اور امتیازی قوانین کو ختم کر دیا ہے۔ نئے قوانین بنائے ہیں اور ٹریڈ یونینز پر عائد پابندی کا خاتمہ ہوگیا ہے۔ انہوں نے کہا کہ آپ کی حکومت نے کم از کم تنخواہ اور پنشن میں100فیصد سے زائد اضافہ کیاہے، مزدوروں کو اداروں میں حصہ دار بنایا گیا۔پیپلز پارٹی کے حالیہ منشور میں کم از کم تنخواہ18ہزار روپے اور اداروں میں مزدوروں کا حصہ 25فیصدتک بڑھانے کا وعدہ کیا گیا ہے۔آپ کی پارٹی نے پاکستان کی تاریخ میں پہلی بار محنت کشوں کی پارلیمان میں نمائندگی کو یقینی بنانے کے لئے قومی اسمبلی میں 4اور صوبائی اسمبلیوں میں 2،2نشستیں مخصوص کرنے کا اعلان کیا ہے تاکہ محنت کش اپنے مفادات کا موثر طور پر تحفظ کر سکیں اور اپنا مقدمہ خود لڑ سکیں۔ وزیر اعظم نے کہاکہ سرکاری ملازمین کی تنخواہوں میں 135فیصد اضافہ اور 3لاکھ سے زائد ڈیلی ویجز اور کنٹریکٹ ملازمین کو مستقل کیا گیا اور نکالے گئے ہزاروں ملازمین کو بحال کیا گیا۔ انہوں نے کہا کہ پاکستان پیپلز پارٹی نے ہمیشہ کمزور، پسے ہوئے اور بے سہارا لوگوں کی ترجمانی کی ہے ۔ ہماری حکومت نے خاص طور پر نادار خواتین کی مالی امداد کے لئے بے نظیر کارڈ کا اجراء کیا ۔ اس پروگرام کے تحت 70لاکھ خاندانوں کی بلا امتیاز کفالت کی جارہی ہے اور اس سے 4کروڑ افراد مستفید ہورہے ہیں۔اس پروگرام کے لئے سالانہ 75ارب روپے کی رقم مختص کی گئی ہے۔یہ پروگرام بین الاقوامی طور پر اپنی شفافیت اور موثرہونے کی وجہ سے ایک مثال بن گیا ہے جو ہمارے لئے باعث اطمینان ہے۔ وزیر اعظم نے کہاکہ کچھ غریب دشمن لوگ اس پروگرام کو بند کرنے کی باتیں کر رہے ہیں۔ میں ان لوگوں کو یہ بتانا چاہتا ہوں کہ ہم کسی غریب کے بچے کے منہ سے لقمہ نہیں چھیننے دیں گے، کسی غریب کے گھر کا چولہا بجھنے نہیں دیں گے اور کسی غریب عورت کے سر سے چادر نہیں کھینچنے دیں گے کیونکہ ہم اس شہید قائد کے فلسفے کے وارث ہیں جس نے کہا تھا کہ میں ہر اس گھر میں رہتا ہوں جس کی چھت ٹپکتی ہے۔ہماری جماعت نے غریب لوگوں سے یہ عہد کیا ہے کہ ہم آئندہ نہ صرف اس رقم کو دوگنا کر دیں گے بلکہ اس کی تعداد میں بھی اضافہ کریں گے۔ مجھے یقین ہے کہ یہ غریب ترین عوام اپنا حق کسی کو چھیننے کی اجازت نہیں دیں گے۔ انہوں نے کہا کہ اب پیپلز پارٹی اورمیرا عزم ملک میں شفاف ، غیر جانبدارانہ اور آزادانہ انتخابات کا انعقاد ہے۔ اس کا آغاز ہم نے غیر جانبدار الیکشن کمشنر کے تقرر سے کر دیا ہے۔ہم نگراں حکومت سمیت تمام معاملات افہام و تفہیم اور اتفاق رائے سے حل کرنے کے خواہاں ہیں اور اس سلسلے میں اپوزیشن سے مشاورت کا آغاز کیا ہے۔ وزیر اعظم نے کہاکہ جعلی ووٹ ختم کردیئے ہیں۔ نئی کمپیوٹرائزڈ فہرستیں تیار کر دی گئی ہیں۔سیاسی جماعتوں،آزاد الیکشن کمیشن، موثر میڈیا، سول سو سائیٹی اور عدلیہ کی موجودگی میں اب دھاندلی کی کوئی گنجائش نہیں۔ طاقت کے بل بوتے پر اقتدار میں آنے کیلئے مہم جوئی کے سارے راستے بند ہوگئے ہیں۔ صرف عوام کی خواہشات کا احترام کیا جائے گا۔ جس کا اظہار وہ اپنے ووٹ کے ذریعے کریں گے اور آئندہ اس ملک میں اصغر خان کیس جیسی صورت حال پیدا نہیں ہو گی ۔ انہوں نے کہا کہ ان پانچ سالوں کے سفر میں کئی بار جمہوری حکومت کے راستے میں رکاوٹیں کھڑی کی گئیں، بے یقینی کی فضاء پیدا کی گئی، حکومت کے خاتمے کی سنسنی خیز پیش گوئیاں کی گئیں لیکن اس کے باوجود ہمارا اور ہمارے اتحادی دوستوں کا عزم نہیں ڈگمگایا، ہمارے حوصلے بلند رہے اور ہم نے تمام مشکلات کے مراحل کو خندہ پیشانی سے عبور کیا کیونکہ ہمارے قائدین نے ہمیں صبر و تحمل کا درس دیا ہے۔ ہم نے جمہوریت کی بحالی، استحکام اور بقاء کے ایک طویل جدو جہد اور لا زوال قربانیاں دی ہیں۔ وزیر اعظم نے کہاکہ شہید ذوالفقار علی بھٹو نے غریب عوام کے حقوق اور جمہوری اقدار کی خاطر کسی آمر کے سامنے جھکنے کے بجائے موت کو گلے لگایا۔محترمہ بے نظیر بھٹو نے انہی حقوق کی جدوجہد کے لئے اپنے خون کا نذرانہ پیش کیا۔ہم نے اس جدو جہد کے ثمرات کو ذاتی انا کی بھینٹ نہیں چڑھنے دیا۔ انہوں نے کہا کہ جمہوری آزادی اور عوام کے حقوق کے لئے سیاسی کارکنوں اور اس ملک کے عوام نے بے پناہ قربانیا ں دیں اور قیدو بند کی صعوبتیں برداشت کیں ہیں۔صدر مملکت آصف علی زرداری نے اپنی زندگی کے بہترین 11سال جیل کی سلاخوں کے پیچھے گزارے۔ وزیر اعظم نے کہاکہ پاکستان پیپلز پارٹی نے اپنے جمہوری اصولوں اور روایات کے تحفظ کے لئے کسی بھی قربانی سے دریغ نہیں کرے گی۔ انہوں نے کہا کہ ہم نے اس ملک کی سیاست میں نئی طرح ڈالی ہے، ہم نے برداشت کو نئے معنی دیے ہیں، کسی کو انتقام کا نشانہ نہیں بنایا۔ کوئی سیاسی قیدی نہیں ہے، کسی کی رائے یا قلم پر قدغن نہیں لگائی،کسی پر بے جا دباؤ ڈال کر اس کی وفاداریاں تبدیل نہیں کیں، ہر کسی کے مینڈیٹ کا کا احترام کر تے ہوئے کسی سیاسی جماعت کو توڑنے کی کوشش نہیں کی بلکہ مفاہمت کی سیاست کے ذریعے سیاسی جماعتوں کو ہمسفر بنایا جو کہ ایک مشکل کام تھا، ملکی اداروں کو فعال اور توانا کیا اور ان میں ہم آہنگی پیدا کرنے کی کوشش کی، رواداری کو فروغ دیا، ملک کو حریفانہ سیاست کی دلدل سے نکال کر حلیفانہ سیاست کے کلچر کو فروغ دیا۔ نئے طرز سیاست کا نتیجہ یہ ہے کہ ہم نے آغاز بھی اتفاق رائے سے کیا اور آج اسمبلیوں کا اختتام بھی اتفاق رائے سے ہو رہا ہے ۔ہم سب ایک بار پھر عوام کے پاس جا رہے ہیں اور خوشی کی بات یہ ہے کہ اس بار وہ بھی عوام کے پاس جا رہے ہیں جو پچھلی بارنہیں گئے تھے۔ وزیر اعظم نے کہاکہ میں نے آج چاروں صوبوں کے وزرائے اعلیٰ سے ملاقات کی تاکہ انتخابات کی تیاریوں کے سلسلے میں ان سے تبادلہٴ خیال کیا جا سکے ۔ ملاقات بہت اچھے ماحول میں ہوئی۔میں نے وزرائے اعلیٰ کو تجویز پیش کی کہ معروضی حالات کے پیش نظر ملک میں قومی اور صوبائی اسمبلیوں کے انتخابات ایک ہی روز منعقد کئے جائیں۔مجھے یہ بات کہتے ہوئے خوشی محسوس ہو رہی ہے کہ میری اس تجویز پر تمام شرکاء نے اصولی طور پر اتفاق کیا ہے۔ اس پیشرفت سے میرا حوصلہ اور جمہوریت پر ایمان مزیدپختہ ہو گیا ہے۔ میری کوشش ہے کہ عبوری حکومتوں پراتفاق رائے ہو جائے۔مجھے یہ بھی یقین ہے کہ انتخابات کے باقی مراحل بھی خوش اسلوبی سے طے کر لئے جائیں گے۔ انہوں نے کہا کہ میں تمام سیاسی جماعتوں ، قومی اداروں، سول سوسائیٹی اور ذرائع ابلاغ سے اپیل کرتا ہوں کہ انتخابی عمل کو آزاد، پر سکون اور خوشگوار ماحول میں مکمل کریں اور قائدین اور کارکنان اپنے عمل سے دنیا پر یہ ثابت کر دیں کہ ہم ایک با شعور، پر امن ، ذمہ دار اور جمہوری قوم ہیں۔</TEXT>
