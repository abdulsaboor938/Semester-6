<DOCNO>141002</DOCNO>
<HL>لیبیا میں انسانی سمگلروں کے سیکیورٹی اداروں سے رابطے ہیں: اقوام متحدہ</HL>
<AUTHOR>روزنامہ پاکستان</AUTHOR>
<DATELINE> Pakistan 2018-02-09 23:46:46+05</DATELINE>
<TEXT>نیویارک(این این آئی)اقوام متحدہ کے ماہرین نے کہا ہے کہ لیبیا میں انسانی سمگلنگ کے دھندے میں ملوث بیشتر مسلح گروپوں کے ملک کے سرکاری سیکیورٹی اداروں سے روابط اور تعلقات ہیں۔ میڈیارپورٹس کے مطابق انھوں نے اس بات کا انکشاف اقوام متحدہ کی سلامتی کونسل کی ایک کمیٹی کو پیش کردہ خفیہ رپورٹ میں کیا ۔انھوں نے لکھا کہ انسانی سمگلر لیبیا میں کسی قانونی کارروائی کے خوف سے بے نیاز ہوکر کام کررہے ہیں۔انھوں نے 2014ء کے بعد ہزاروں غیر قانونی تارکینِ وطن کو سمندر کے راستے اٹلی اور دوسرے یورپی ممالک میں بھیجا ہے۔اس پْرخطر سفر کے دوران میں ہزاروں افراد کشتیاں الٹ جانے یا دوسرے حادثات کا شکار ہلاک ہوچکے ہیں۔انھوں نے مزید لکھا کہ مسلح گروپ لیبیا کے وسیع تر سیاسی فوجی اتحاد کا حصہ ہیں اور وہ سمگلنگ اور بالخصوص انسانی سمگلنگ کی غیر قانونی سرگرمیوں میں خصوصی مہارت رکھتے ہیں جبکہ ان میں سے بیشتر مسلح گروپ سرکاری سیکیورٹی اداروں سے وابستہ ہیں۔ان ماہرین نے سلامتی کونسل کو لیبیا پر 2011ء سے عائد اسلحے کی پابندی کی پاسداری سے متعلق رپورٹ پیش کی ،لیبیا پر یہ پابندی سابق مطلق العنان صدر معمر قذافی کی مظاہرین کے خلاف کریک ڈاؤن کارروائیوں کے بعد عائد کی گئی تھی لیکن مسلح گروپ اس کی سرعام خلاف ورزی کے مرتکب ہورہے ہیں۔ اری ٹیریا سے تعلق رکھنے والے تارکین وطنِ نے پابندیوں کو مانیٹر کرنے والے ماہرین کو بتایا کہ انھیں لیبیا کی خصوصی ڈیٹرینس فورس (ایس ڈی ایف) نے گرفتار کر لیا ۔یہ فورس لیبیا کی بین الاقوامی سطح پر تسلیم شدہ حکومت کی وزارت داخلہ کے تحت ہے،ان تارکین وطن کو اس فورس نے انسانی سمگلروں کے مختلف گروہوں کے حوالے کردیا تھا۔لیبیا پر اسلحے کی پابندی کی نگرانی کرنے والے ماہرین نے اپنی رپورٹ میں لکھا کہ پینل اس بات کا بھی جائزہ لے رہا ہے کہ آیا ایس ڈی ایف کی قیادت اپنی صفوں میں ہونے والے انسانی اسمگلنگ کے دھندے سے آگاہ بھی ہے یا نہیں ۔اس پینل نے مسلح گروپوں کی جانب سے ریاستی وسائل اور اداروں کو انسانی سمگلنگ اور تارکین وطن کے روٹس پر کنٹرول کے لیے استعمال کرنے پر بھی تشویش کا اظہار کیا ۔ لائیو ٹی وی دیکھنے کے لئے اس لنک پر کلک کریں</TEXT>
