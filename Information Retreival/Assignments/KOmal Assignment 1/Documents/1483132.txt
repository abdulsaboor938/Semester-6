<DOCNO>1483132</DOCNO>
<HL>بھارت میں پٹرولیم مصنوعات کی قیمتوں میں اضافے کے خلاف اپوزیشن جماعتوں کا ملک گیر احتجاج</HL>
<AUTHOR>نوائے وقت</AUTHOR>
<DATELINE> Pakistan 2018-09-11 04:41:10+05</DATELINE>
<TEXT>نئی دہلی(اے این این ) بھارت میں پیٹرولیم مصنوعات کی قیمتوں میں اضافے کے خلاف اپوزیشن جماعتوں کی جانب سے ملک گیر احتجاج کیا جارہا ہے جس کے پیش نظر کئی ریاستوں میں کاروباری مراکز بند ہیں۔اپوزیشن جماعت کانگریس کے رہنما راہول گاندھی کی قیادت میں پٹرولیم مصنوعات کی قیمتوں میں اضافے کے خلاف ملک گیر احتجاج اور ہڑتال کی کال دی گئی ہے جس میں حزب اختلاف کی 22 جماعتیں حصہ لے رہی ہیں۔وزیراعظم نریندری مودی اور ان کی حکومت کے خلاف پٹرولیم مصنوعات کی قیمتوں میں اضافے پر 'بھارت بندھ' تحریک چلائی جارہی ہے تاہم دہلی کی حکمراں جماعت عام آدمی پارٹی نے تحریک کا حصہ نہ بننے کا فیصلہ کیا ہے۔اپوزیشن کے بڑے ناموں نے تحریک کی حمایت کی ہے جس میں شرد پاور، ایم کے اسٹالن اور دائیں بازو کی جماعتوں کے رہنما شامل ہیں۔اپوزیشن جماعتوں کے احتجاج کے باعث سب سے زیادہ متاثر ہونے والی ریاستوں میں کرناٹکا، مہاراشٹرا، کیرالہ اور بہار شامل ہیں جہاں کارکنان نے سڑکوں پر ٹائر جلا کر آمدو رفت روک دی اور کئی بازار بند کرادیئے۔ دوسری جانب حکومتی وزیر روی شنکر کا کہنا ہے کہ عوام جانتے ہیں کہ پٹرولیم مصنوعات کی قیمتوں میں اضافے کا تعلق حکومت سے نہیں ہے۔ دہلی کے رام لیلا گرائونڈ میں کانگریس کی ٹاپ لیڈرشپ سابق وزیراعظم من موہن سنگھ، سونیا گاندھی اور راہول گاندھی سمیت دیگر نے خطاب کیا۔راہول گاندھی نے اپنے خطاب میں کہا کہ وزیراعظم نریندر مودی کے 4 سالہ دور حکومت میں ملک میں وہ ہوا جو گزشتہ 70 برس کے دوران نہیں ہوا، ملک میں نفرت پھیلائی گئی، ایک بھارتی کو دوسرے سے لڑایا گیا اور ملک کو تقسیم کردیا گیا۔من موہن سنگھ کا اس موقع پر کہنا تھا کہ مودی حکومت نے کئی اقدامات ایسے کیے جو قوم کے مفاد میں نہیں اس لیے وقت آگیا ہے کہ حکومت کو تبدیل کیا جائے۔</TEXT>
