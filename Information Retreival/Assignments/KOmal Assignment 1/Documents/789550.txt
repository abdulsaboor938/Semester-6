<DOCNO>789550</DOCNO>
<HL>وزیراعظم آزادیِ صحافت کے لیے پرعزم</HL>
<AUTHOR>Daily Khabrain</AUTHOR>
<DATELINE> Pakistan 2018-10-22 07:19:12+05</DATELINE>
<TEXT>مبارک علی شمسی….مسافرِ شب کسی بھی ریاست کی بقاءاور اسکی ترقی و خوشحالی کے لیے جن چار چیزوں کو اہم تصور کیا جاتا ہے ان میں عدلیہ،فوج، سیاست اور صحافت شامل ہیں اور یہی وہ چیزیں ہیں جو ملکی ترقی کے لیے ریڑھ کی ہڈی کی حیثیت رکھتی ہیں اگر یہ معیاری اور متناسب ہوں تو ملک ہمیشہ ترقی کی راہوں پر گامزن رہتا ہے ۔ عدلیہ کا کام لوگوں کو انصاف فراہم کرنا ہوتا ہے اگر عدلیہ کو مکمل اختیارات دے دیئے جائیں تو لوگوںکو اپنے حقوق سے محرومی نہیں ہو سکتی اور ملک متعین منزل سے متزلزل نہیںہو سکتا ، اور آرمی سرحدوں کی محافظ ہوتی ہے، جب بھی کسی قوم پہ کوئی مشکل گھڑی آتی ہے تواس ملک کی فوج امدادی کاروائیوں میں بڑھ چڑھ کر حصہ لیتی ہے ، اور سیاست اگر تعمیری بنیادوں پر مبنی ہو تو ملک میں جمہوریت مستحکم ہوتی ہے اور ادارے کھل کر اپنا اپنا کام سرانجام دے سکتے ہیں یوں ملک کو شفاف انداز میں مستقبل کی روشن شاہراﺅں پر گامزن کیا جا سکتا ہے ۔ اور میڈیا کا کام عوام کی آواز کو حکومت تک پہنچانا اور حکومتی اعلانات سے قوم کو آگاہ کرنا ہوتا ہے گویا عدلیہ، آرمی، سیاست اور صحافت ایک گاڑی کے چار پہیئے ہیں اور صحافت کو ریاست کے چوتھے ستون کا درجہ حاصل ہے میڈیا کو چاہیے کہ ہمیشہ وہ ایسا آئینہ قوم کے سامنے رکھیں جس میں حقائق نظر آئیں اور غیر جانب دار ہو کر وہ باتیں پیش کرے جو تعصبات سے بالا ہوں میڈیا کی آزادی سے معاشرہ بگاڑ سے بچ سکتا ہے ۔ مگر تاریخ شاہد ہے کہ پاکستان کی 71سالہ تاریخ میں حکمرانوں نے ہمیشہ صحافت کی آزادی کو صلب کرنے کی ناکام کوششوں کے ساتھ ساتھ صحافت کے شعبہ میں بے شمار مسائل بھی پیدا کےے ہیں ان مسائل میں سب سے اہم اور بنیادی مسئلہ نجی اخبارات ورسائل اور ٹی وی چینلز کے لیے سرکاری اشتہارات کی بندش ہے جس سے ذرائع ابلاغ کے اداروں کو سخت معاشی مشکلات سے دوچار ہونا پڑتا ہے ، حکومتوں کی جانب سے اس اقدام کا مقصد صرف اور صرف حکومتی مشینری پر جاری تنقید کو روکنا ہوتا ہے تاکہ میڈیا کے توسط سے عوام حقائق جاننے سے محروم رہے اور یوں میڈیا حکمرانوں کے شاہی محلات کی باندی بن کر افسر شاہی کی تعریف و توصیف اور ان کے گن گانے پر مجبور ہو جائے جو کہ انکی محض خام خیالی ہے اور آزادی صحافت پر تابڑ توڑ حملہ ہے۔ واضح رہے کہ میڈیا آزاد ہے اور اسکی آزادی کو کوئی نہیں چھین سکتا، آزادی صحافت کی تحریک میں ہزاروں صحافیوں نے قید و بند کی صعوبتیں برداشت کیں اور سینکڑوں صحافی پیشہ وارانہ سرگرمیوں کے دوران ضمیر فروش، کرپٹ اور انسانیت دشمن حکمرانوں اور سیاست دانوں کے ظلم و بربریت کی زد میں آکر جام شہادت نوش کر چکے ہیں جس کی واضح مثال ذیشان بٹ ہیں جنہیں گزشتہ (ن) لیگ کی حکومت میں سیالکوٹ کی یونین کونسل ویگووالامیں پیشہ وارانہ امور کے دوران چیئرمین یوسی نے اپنے چیلوں کے ہمراہ سرعام گولیوں کا نشانہ بناکر ابدی نیند سلا دیا، حاصل پور کے صحافی یوسف تھہیم کو سیاسی جوڑ توڑ کی خبر شائع کرنے پر (ق)لیگی طارق بشیر چیمہ نے سنگین نتائج کی دھمکیاں دیں جبکہ رواں برس 9 اگست کو صحافی منشاءفریدی اپنے بیوی بچوں کے ہمراہ جام پور جا رہے تھے کہ دہشتگروں نے انہیں اغوا کر کے تشدد کا نشانہ بنایا تاہم ڈی پی او راجن پور سمیت مقامی انتظامیہ ملزمان کے خلاف کارروائی کرنے سے گریزاں ہے اور ہری پور ہزارہ میں صحافی سہیل خاں کو بھی موت کی وادی میں دھکیل دیا گیا ہے، صرف یہی نہیں بلکہ صحافیوں کے قتل اور ان پر ظلم و ستم کے ایسے بے شمار واقعات موجود ہیں جنہیں قلم بند کرنے کے لےے کوئی دن خالی نہ جاسکے۔ ہم اسلامی ریاست کے باشندے ہیں اور اسلام میں نظریہ صحافت کے مطابق ذرائع ابلاغ کا بنیادی مقصد خبر کو پھیلانا، باطل کو مٹانا، شر کو ختم کرنا اور حق کی گواہی دینا ہے علاوہ ازیں صحیح تعمیری خبریں اطلاعات ونظریات کو پیش کرنا ہوتا ہے تاکہ امتِ مسلمہ کو اس دنیا کا بہترین علم حاصل کرنے کے قابل بنایا جائے جس میں رہتے ہوئے انہوں نے اسلام کے پیغام کو پوری دنیا میں پھیلانا ہے۔ اسلام میں نیکی اور بھلائی کو فروغ دینا، آزادی اظہار محض ایک حق ہی نہیں بلکہ امت مسلمہ پر فرض بھی ہے جو دوسرے لوگوں کو یہ حق نہیں دیتا وہ چاہے حکمران ہو یا بیوروکریٹ یا جاگیردارتو وہ خالقِ اکبر جلِ شانہ کے ساتھ کھلم کھلا جنگ کرتا ہے۔ گزشتہ دنوں پاکستان تحریک انصاف کے وزیراعظم عمران خان نے APNS اورCPNE اخبارات کے مدیران سے ملاقات کے دوران یقین دہانی کرواتے ہوئے کہاکہ حکومت آزادی صحافت کے لے کوشاں ہے میڈیا آزاد ہے اور میڈیا مثبت تنقید کرنے کا مجازرکھنا ہے انہوں نے نیوز پرنٹ پر 5 فیصد ڈیوٹی ٹیکس کم کرنے کا اعلان بھی کیا ہے جوکہ خوش آئند بات ہے ساتھ انہوں نے یہ بھی کہاکہ میرا کوئی سیاسی بیک گراﺅنڈ نہیں ہے میرا وزیراعظم بننا میڈیا کا مرہون منت ہے جبکہ وزیراطلاعات فواد چوہدری کی جانب سے پیمرا (PEMRA) کو ختم کر کے پاکستان میڈیا ریگولیٹری اتھارٹی قائم کرنے کا عندیہ بھی ملا ہے جس کے تحت الیکٹرانک ، پرنٹ اور ڈیجیٹل میڈیا کے لے یکساں اتھارٹی ہو گی، انہوں نے یہ بھی کہاکہ آزادی صحافت کے لیے جامع قانون سازی کے لےے بنیادی کاغذات بھی تیار کر لےے گئے ہیں آزادی صحافت پر کوئی قدغن برداشت نہیں کر سکتے جمہوریت میں صحافت پر پابندی نہیں ہونی چاہیے ۔ صحافتی حلقوں نے آزادی صحافت کے حوالے سے حکومتی اقدامات کا خیر مقدم کیا ہے۔ (کالم نگارسیاسی وسماجی موضوعات پرلکھتے ہیں) ٭….٭….٭</TEXT>
