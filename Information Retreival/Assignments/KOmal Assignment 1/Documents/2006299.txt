<DOCNO>2006299</DOCNO>
<HL>بلوچستان میں 7سال بعد کسی مجرم کو پھانسی،بہاولپور میں قاتل کو تختہ دار پر لٹکادیا گیا</HL>
<AUTHOR>نوائے وقت</AUTHOR>
<DATELINE> Pakistan 2015-04-09 02:47:54+05</DATELINE>
<TEXT>کوئٹہ/ مچھ/ بہاولپور/ فیصل آباد (نامہ نگاران+ ایجنسیاں+ نمائندہ خصوصی+ نوائے وقت رپورٹ) مچھ اور بہاولپور جیل میں قتل کے دو مجروں کو پھانسی دیدی گئی، بلوچستان میں 7 سال بعد کسی مجرم کو پہلی بار تختہ دار پر لٹکایا گیا ہے۔ نعشیں ورثا کے حوالے کردی گئیں۔ پھانسی کے وقت جیلوں کے اطراف سکیورٹی کے سخت انتظامات کئے گئے تھے۔ تفصیلات کے مطابق گزشتہ روز بلوچستان کی مچھ جیل میں قتل کے مجرم کو تختہ دار پر لٹکایا گیا۔ مجرم امیرحمزہ نے 1995ء میں معمولی تنازع پر ایک شخص کوقتل کیا تھا جس پر سبی کی عدالت نے امیر حمزہ کو 2004ء میں موت کی سزا سنائی اور صدر مملکت نے 23 مارچ کو مجرم کی رحم کی اپیل بھی مسترد کردی۔ ادھر نیو سنٹرل جیل بہاولپور میں گزشتہ روز قتل کے مجرم سکندر علی کو تختہ دار پر لٹکادیا گیا۔ ذرائع کے مطابق سکندر نے 2010ء میں پشاور میں تعیناتی کے دوران اپنے ایک ساتھی فوجی کو موت کے گھاٹ اتار دیا تھا جس پر اسکا کورٹ مارشل ہوا اور فوجی عدالت نے اسے موت کی سزا سنائی تھی۔ علاوہ ازیں سینٹرل جیل مچھ میں 2 بھائیوں کو آج صبح پھانسی دی جائیگی۔ جیل حکام کے مطابق دونوں بھائیوں نے 14 برس قبل پرانی دشمنی پر 2 افراد کو قتل کیا تھا۔ فیصل آباد سے نمائندہ خصوصی کے مطابق سپریم کورٹ کے حکم پر قیصر عرف بلا کی پھانسی ایک بار پھر روکدی گئی۔ ملزم کو آج ڈسٹرکٹ جیل میں پھانسی دی جانی تھی تھانہ غلام محمد آباد کے مقدمہ قتل کے ملزم قیصر عرف بلا کو ڈسٹرکٹ جیل میں پھانسی دی جانی تھی مگر عدالت عظمیٰ نے پھانسی پر عملدرآمد نہ کرنے کا حکم دیا ہے۔ یاد رہے اس سے قبل ملزم کو 11مارچ کو پھانسی دی جانی تھی مگر عدالت عالیہ کے حکم پر پھانسی موخر کر کے کیس کی سماعت مکمل ہونے کے بعد 9۔اپریل کو سزائے موت کا حکم دیا گیا تھا۔</TEXT>
