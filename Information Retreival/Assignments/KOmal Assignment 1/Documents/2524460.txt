<DOCNO>2524460</DOCNO>
<HL>نیٹو نے پاکستانی سرزمین پر امریکی جاسوس طیاروں کی پروازوں سے متعلق خفیہ اورغیرتحریری معاہدے کی تصدیق کردی، اس سلسلے میں صرف شمسی ائیربیس ہی استعمال نہیں ہوتا،دونوں پڑوسی ممالک میں مختلف مقامات استعمال کیے جاتے ہیں ،امریکی ٹی وی</HL>
<AUTHOR>اردو پوائنٹ</AUTHOR>
<DATELINE> Pakistan 2009-02-19 20:08:41+05</DATELINE>
<TEXT>واشنگٹن(اُردو پوائنٹ اخبار تازہ ترین۔19فروری۔2009ء) نیٹو نے پاکستانی سرزمین پر امریکی جاسوس طیاروں کی پروازوں سے متعلق خفیہ اورغیرتحریری معاہدے کی تصدیق کردی ۔امریکی ٹی وی ”سی بی ایس نیوز“ کے مطابق نیٹوکے ایک سینئرعہدیدار نے اپنا نام ظاہرنہ کرنے کی شرط پربتایاکہ پاکستان ،امریکہ اورنیٹو ممالک کے درمیان اس خفیہ معاہدے کے تحت امریکی خفیہ ایجنسی سی آئی اے کو پاک افغان سرحدی علاقوں میں جاسوس طیاروں کی پروازوں کی اجازت دی گئی تھی ۔ () انہوں نے کہاکہ امریکی جاسوس طیاروں کو اڑانے کیلئے صرف شمسی ائیربیس ہی استعمال نہیں کیاجاتااس حوالے سے دونوں پڑوسی ممالک کے متعدد مقامات استعمال ہوتے ہیں ۔ اسلام آباد میں نیٹو کے ایک رکن ملک کے سفارتکارنے بھی ان اطلاعات کی تصدیق کرتے ہوئے کہاکہ جاسوس طیاروں کے پروازوں کیلئے کوئی ایک مقام نہیں ۔دونوں ممالک میں اس سلسلے میں مقامات تبدیل کیے جاتے رہتے ہیں ۔پاکستانی حکومت کے ایک وزیرنے امریکی ٹی وی کو بتایاکہ پاکستان کی جانب سے امریکہ کیلئے اپنی حمایت ختم کرنے کاسوال ہی پیدا نہیں ہوتاانہوں نے کہاکہ پاکستان کی کمزورمعیشت کاانحصار پرامریکی امداد پر ہی ہے ۔ملک کو اس وقت شدید مالی امداد کی ضرورت ہے ۔</TEXT>
