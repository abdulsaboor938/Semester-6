<DOCNO>1219721</DOCNO>
<HL>پاشا نے مقتولین کے ورثا پر دبائو ڈالا،ریمنڈ ڈیوس کا اعتراف</HL>
<AUTHOR>روزنامہ جنگ</AUTHOR>
<DATELINE> Pakistan 2017-07-01 05:07:00+05</DATELINE>
<TEXT>واشنگٹن (وسیم عباسی) امریکی خفیہ ایجنسی سی آئی اے کیلئے کام کرنے والے سابق جاسوس کنٹریکٹر ریمنڈ ڈیوس نے اپنی کتاب میں بتایا ہے کہ اپنی رہائی کے وقت وہ بچوں کی طرح روئے تھے اور ساتھ ہی یہ بھی بتایا ہے کہ دیت کا معاہدہ قبول کرنے کیلئے دبائو ڈالنے پر مقتول افراد کے اہل خانہ رو رہے تھے۔ ریمنڈ ڈیوس کو جنوری 2011ء میں لاہور کی مصروف سڑک پر دن دیہاڑے دو پاکستانی شہریوں، فہیم اور فیضان، کو قتل کرنے پر گرفتار کی گیا تھا۔ ڈیوس کو مارچ 2011ء میں مقتول افراد کے اہل خانہ کے ساتھ 2.4؍ ملین ڈالرز کے متنازع دیت کے معاہدے کی وجہ سے رہا کر دیا گیا۔ اپنی کتاب ’’دی کنٹریکٹر: ہائو آئی لینڈڈ اِن اے پاکستانی پریزن اینڈ اِگنائیٹڈ اے ڈپلومیٹک کرائسز‘‘ (میں کیسے ایک پاکستانی جیل میں بند ہوا اور ایک سفارتی بحران پیدا کیا) میں ریمنڈ ڈیوس نے اُن حالات کا ذکر کیا ہے جن میں اسے پاکستان میں دو ماہ جیل میں رکھنے کے بعد رہا کیا گیا۔ انہوں نے اپنی رہائی میں لیفٹیننٹ جنرل (ر) احمد شجاع پاشا کے کردار کی تعریف کی ہے۔ کتاب میں انہوں نے بتایا ہے کہ ’’جیسے ہی (خون بہا کا معاہدہ) منصوبہ تشکیل دیا گیا، لیکن ایک پاکستانی افسر نے مجھے آخر تک تذبذت میں مبتلا کیے رکھا۔ اسی موقع پر پاشا اس معاہدے کو کامیاب بنانے کیلئے بھرپور انداز سے پرعزم تھے۔ سی آئی اے ایجنٹ نے یہ بھی بتایا ہے کہ مقتول افراد کے اہل خانہ پر یہ معاہدہ قبول کرنے کیلئے دبائو ڈالا گیا۔ ڈیوس کے مطابق، چونکہ مقتول افراد کے 18؍ اہل خانہ یہ معاہدہ قبول کرنے سے ہچکچا رہے تھے، ایجنٹس نے ان پر اتنا دبائو ڈالا جتنا دیت کی قبولیت کیلئے ضروری تھا۔ اُن کے وکیل اسد منظور بٹ کی مدد سے یہ لوگ معاہدہ کیخلاف مزاحمت کر رہے تھے۔ ریمنڈ ڈیوس نے بتایا کہ جنرل پاشا نے وکیل کو تبدیل کرکے اسد منظور بٹ کو لگانے کی ذمہ داری لی اور ایک اطلاع یہ بھی تھی کہ وکیل نے راجہ ارشاد کے ساتھ مل کر جماعت اسلامی کی ایما پر اس کیس پر مفت کام کیا جو کسی بھی دوسرے مذہبی گروپ کے مقابلے میں ایک ادارے کا زیادہ شکر گزار تھا۔ ریمنڈ ڈیوس کے مطابق، ایک شخص جس نے اس منصوبے کو یکسر مسترد کر دیا وہ مقتول محمد فہیم کا بھائی وسیم تھا۔ منصوبے کا ایک اور مخالف مشہود الرحمان تھا جس کا بھائی اس گاڑی سے ٹکر کی وجہ سے ہلاک ہوا جو مجھے بچانے کیلئے آ رہی تھی اور اُس نے حال ہی میں برطانیہ سے قانون کی ڈگری حاصل کی تھی۔ مقتولین کے اہل خانہ کو شدت پسند اسلام پسندوں اور کٹر اسلامی ایجنڈے کی پیروی کرنے والے وکیل کی رائے سے دور رکھنے کیلئے جنرل پاشا کے لوگوں نے 14؍ مارچ کو مداخلت کی اور اِن 18؍ افراد کو حراست میں لے کر غائب کر دیا۔ 16؍ مارچ کو میری قسمت کا فیصلہ کرنے کیلئے ہونے والے ٹرائل کے دو دن بعد تک، اسد منظور بٹ نے اُن سے فون پر رابطہ کیا لیکن اسے کامیابی نہیں ملی، اور ان کے پڑوسیوں نے تصدیق کی کہ یہ لوگ غائب ہوگئے ہیں۔ مقتول فیضان حیدر کے کزن اعجاز احمد نے بتایا کہ ان کے گھروں پر تالے پڑے تھے، ان کے فون بند ہو چکے تھے، اگر انہوں نے ایسا کیا تھا تو یہ سب ان کی مرضی کے بغیر ہوا تھا۔ 16؍ مارچ کے ٹرائل سے ایک رات قبل، جنرل پاشا کے لوگ اہل خانہ کو کوٹ لکھپت جیل لے گئے اور دیت ڈیل قبول کرنے کیلئے ان کی حوصلہ افزائی کی۔ اگر انہوں نے مجھے معاف کرنے پر رضامندی ظاہر کی تو انہیں اس کے عوض بھاری رقم دی جائے گی اور آمادہ نہ ہونے کی صورت میں انہیں اگلی صبح اُس وقت نتائج سے آگاہ کر دیا گیا جب انہیں عدالت کے باہر بندوق کی نوک پر زیر حراست رکھا گیا اور خبردار کیا گیا کہ میڈیا سے کوئی بات نہ کی جائے۔ جب اسد منظور بٹ وہاں پہنچے تو ان کے ساتھ بھی ایسا ہی کیا گیا، انہیں اُن کے موکلین سے ملنے دیا گیا اور نہ ہی بات کرنے کی دی گئی۔ ایک ماہ سے زائد عرصے تک ملک کے پیچیدہ نظامِ قانون میں رہنمائی کرنے والے شخص تک رسائی نہ دیئے جانے کا صدمہ مقتولین کے اہل خانہ کے چہرے سے واضح نظر آ رہا تھا اور اس صورتحال کے سب سے زیادہ اثرات خواتین پر مرتب ہوئے۔ کچھ کی آنکھوں میں آنسو تھے، اور کچھ ہچکیاں لے کر رو رہی تھیں۔ ان کے نئے وکیل ارشاد نے جج کے سامنے دستخط شدہ دستاویز پیش کی جس میں لکھا تھا کہ فہیم اور فیضان کے تمام 18؍ کے قانونی ورثاء نے دستاویزات کی حد تک مجھے معاف کرنے اور دیت قبول کرنے پر اتفاق کیا ہے۔ ہر رشتہ دار کی جانب سے ضروری کاغذی کارروائی اور دستخط کیے جانے کے بعد، جج نے جب پوچھا کہ کیا کسی پر ایسا کرنے کیلئے دبائو ڈالا گیا تھا تو تمام 18؍ اہل خانہ نے انکار کیا۔ جج نے سرکاری وکیل اور وکیل صفائی دونوں سے پوچھا کہ انہیں کسی بھی طرح کا اعتراض سامنے لانے کا اختیار ہے لیکن دونوں میں سے کسی فریق نے اعتراض نہیں اٹھایا۔ ریمنڈ ڈیوس نے یہ بھی بتایا ہے کہ جب اسے اُس کی رہائی کا علم ہوا تو وہ کیسے اپنے جذبات پر قابو نہ رکھ سکا۔ جیسے ہی مجھے معلوم ہوا کہ میں رہا ہونے والا ہوں، اور یہ کوئی بھونڈا مذاق نہیں تھا، میں نے خوشی، افسوس، صدمے وغیرہ جیسے جذبات ایک طرف رکھے کہ بالآخر میں واپس جا رہا ہوں۔ اپنے رویے اور حالت کی وجہ سے اگرچہ مجھے ایک سخت جان شخص سمجھا جا رہا تھا لیکن اپنی زندگی کے انتہائی غیر محفوظ لمحات کو دیکھ دیگر میری سخت جان جیسی کیفیت ختم ہو چکی تھی اور اُس وقت میں صرف ایک ایسا شوہر اور ایک ایسا باپ تھا جو کچھ اور نہیں صرف اپنے گھر واپس جانا چاہتا تھا۔ اور ہاں، میں اُس وقت ایک بچوں کی طرح رو رہا تھا۔</TEXT>
