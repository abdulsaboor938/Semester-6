<DOCNO>806823</DOCNO>
<HL>عورتوں کا عالمی دن</HL>
<AUTHOR>Daily Khabrain</AUTHOR>
<DATELINE> Pakistan 2017-03-08 05:49:09+05</DATELINE>
<TEXT>مہناز رفیع …. اظہار خیال 8مارچ 1907ءمیں نیویارک کی ملبوسات سازی کی صنعت سے وابستہ خواتین نے پہلی مرتبہ دس گھنٹے کام کے عوض تنخواہوں میں اضافے، اوقات کار میں کمی کیلئے آواز اٹھائی، احتجاج کیلئے عورتیں سڑکوں پر نکل آئیں تو پولیس نے لاٹھی چارج کیا۔ گھڑ سوار پولیس نے سڑکوں پر بالوں سے پکڑ کر کھینچا اور سخت تشدد کیا۔ 8 مارچ 1908ءمیں سوئی سازی کی صنعت سے وابستہ عورتوں نے جبری مشقت لینے کیخلاف مظاہرہ کیا تو ایک بار پھر ریاستی تشدد کے ذریعہ ان کی آواز کو دبانے کی کوشش کی گئی۔ 1910ءمیں ایک روسی اکٹیویسٹ خاتون نے عورتوں کی اس موومنٹ کو خراج عقیدت پیش کرنے کیلئے ایک کانفرنس بلائی جس میں ہر سال 8 مارچ کو عورتوں کا عالمی دن کے طور پر منانے کا اعلان کیاگیا۔ تب سے ہر سال 8 مارچ کو دنیا کے ممالک اس دن کو عورتوں کے عالمی دن کے طور پر منارہے ہیں۔ پہلے اس دن کو محنت کش عورتوں کے حوالے سے منایا جاتا تھا۔ مگر جب سے اقوام متحدہ نے اس دن کو دنیا بھر میں عورتوں کے حقوق کی جدوجہد کی علامت کے طور پر منانا شروع کیا تو اب اسے عورتوں کی برابری اور یکجہتی کی جدوجہد کے ساتھ جوڑ دیا گیا اور اب یہ جدوجہد پوری انسانیت کے ساتھ جڑ چکی ہے۔ 1972ءمیں اقوام متحدہ نے عورتوں کے مسائل پر پہلی عالمی کانفرنس میکسیکو میں منعقد کی جس کا مقصد تھا عورتوں اور مردوں کے درمیان برابری کا حق اور ترقی میں عورتوں کی شرکت یقینی بنائی جائے اور یہ بھی فیصلہ کیا گیا کہ ہر دس سال بعد عورتوں کی کانفرنس ہوگی جس میں یہ دیکھا جائے گا کہ اس پر کہاں تک عمل کیا گیا۔ 1980ءمیں دوسری کانفرنس ڈنمارک میں منعقد کی گئی جس میں میکسیکو میں مقرر کئے گئے مقاصد کا جائزہ لیا گیا۔ یہ ٹھیک ہے کہ مکمل نتائج تو حاصل نہ کئے جاسکے مگر قابل ذکر حاصل یہ تھا کہ دنیا بھر کی عورتوں کے حالات کا منظر نامہ کھل کر سامنے آگیا۔ ڈنمارک میں عورتوں کے نقطہ نظر کے حوالے سے معلومات کا خزانہ اکٹھا ہوگیا۔ ڈنمارک میں عورتوں کے نقطہ نظر سے ترقی کے نئے مفہوم کا تعین کیا گیا جو اقوام متحدہ کی تاریخ میں اہم موڑ ثابت ہوا اور پھر 1985ءمیں تیسری عالمی کانفرنس ہوئی جہاں ترقی کے حوالے سے عورتوں کا پانچ سالہ جائزہ لیا گیا اور عورتوں کی ترقی کیلئے حکمت عملیاں بنائی گئیں۔ عورتوں کے بارے میں چوتھی عالمی کانفرنس بیجنگ میں منعقد ہوئی جس میں پچھلی کانفرنس کے فیصلوں کو مربوط کیا گیا۔ حکومتوں نے منفی پس منظر کے حوالے سے خواتین کے مسئلے کو اجتماعی سطح پر رکھنے کا عہد دہرایا گیا اس کے علاوہ عورتوں کی چوتھی کانفرنس میں دنیا بھر میں عورتوں کو بااختیار بنانے کا وعدہ کیا یعنی ہر جگہ عورتوں کو کم سے کم 33 فیصد نمائندگی ملے۔ عورتوں کو فیصلہ سازی میں شریک کیا جائے اس کانفرنس کی خاص بات یہ تھی کہ حکومتوں کے نمائندوں کے علاوہ 50 ہزار این جی اوز نے شرکت کی جس میں پاکستان سے 200 لوگ شریک ہوئے۔ مجھے بھی شریک ہونے کا موقع ملا اور بہت کچھ سیکھنے کا موقع ملا۔ پاکستان کی این جی اوز نے بیجنگ کی کارروائی میں بڑی سرگرمی سے حصہ لیا۔ پاکستان میں بھی 8 مارچ انہی حوالوں سے منایا جاتا تھا اس دن خواتین کو مل بیٹھ کر عورتوں کے مسائل پر بات کرنے اور حکمت عملی طے کرنے کا موقع ملتا ہے۔آج مجھے اپنی پیاری دوست نگار شدت سے یاد آرہی ہے جس نے پاکستانی عورت کو باختیار بنانے ، شعور اجاگر کرنے کیلئے شہلا رضا کے ساتھ مل کر عورت فاﺅنڈیشن کی بنیاد رکھی جو آج عورتوں کے حقوق کی جدوجہد کا سب سے بڑا ادارہ بن چکا ہے۔ پاکستانی معاشرہ جاگیردارانہ، قبائلی رسم و رواج اور انتہا پسند مذہبی سوچ ، فرسودہ رسم و رواج میں جکڑا ہوا ہے ہمیں اس سوچ سے چھٹکارا پانے کیلئے نئے فکری انقلاب کی ضرورت تھی جس کیلئے نگار احمد نے اقدامات کئے۔ پاکستان میں ضیا الحق اور ان کے بعد جو سیاسی جماعتیں اقتدار میں آئیں ان کو عورتوں کے حقوق، سماج میں برابری، فیصلہ سازی میں ان کی شرکت جیسی باتوں کا کوئی شعور نہیں تھا ایسے وقت میں نگار احمد نے عورت فاﺅنڈیشن کے حوالے سے عورتوں کو ان کے حقوق بارے معلومات آگاہ کیا۔ ان کی جدوجہد عورتوں کی تعلیم، صحت، معاشی خودمختاری، قانونی مسائل، سماجی مسائل، عورتوں پر ہونے والے تشدد کیلئے ڈٹ کر کام کیا۔ انہوں نے صرف شہروں میں نہیں بلکہ پاکستان کے دیہاتوں میں بھی عورت کو جگایا جس کے نتیجے میں عورت کو بااختیار بنانے کیلئے جنرل مشرف نے لوکل گورنمنٹ کا قانون بنایا جس کی وجہ سے عورتوں کو 33 فیصد نمائندگی کا حق ملا اوریہ انہوں نے مہم کا حصہ بن کر ان عورتوں اور اس کے ساتھ صوبائی اور قومی اسمبلیوں میں پہنچنے والی عورتوں کو تربیت دینے کیلئے کام کردیا۔ دیہات میں کام کرنے والی 70 فیصد خواتین ہوں یا شہروں میں بے شمار خواتین جو غیر روایتی شعبوں میں کام کرتی ہیں ان کیلئے ہوم نیٹ پاکستان کی بنیاد رکھی۔ غرض ہر سطح پر عورتوں کے حقوق کیلئے انتھک محنت کی۔ اس کا کہنا تھا کہ عورت کو حق دینا دراصل سماج کو حق دینا ہے۔ آج جب ہم 8مارچ منارہے ہیں تو پاکستان کی کلارا زیٹکن کو یاد رکھیں جب جب عورت کے حقوق کی بات ہوگی نگار احمد کو ہم سب خراج عقیدت پیش کرتے رہیں گے۔٭٭</TEXT>
