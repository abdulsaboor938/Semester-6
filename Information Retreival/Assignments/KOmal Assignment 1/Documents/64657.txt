<DOCNO>64657</DOCNO>
<HL>ڈوبتی معیشت کو سہارے کی ضرورت، نگران حکومت سے توقعات</HL>
<AUTHOR>روزنامہ پاکستان</AUTHOR>
<DATELINE> Pakistan 2018-07-02 01:58:43+05</DATELINE>
<TEXT>پانچ سال جمہوری دور میں سیاسی اتار چڑھاؤ نے اقتصادی طور پر ایسا جمود طاری رکھا کہ ملکی معیشت کا گراف اس قدر بلند نہیں ہوسکا جتنی بڑی باتیں اور دعوے سابق حکومت کرتی تھی ۔گزشتہ دور حکومت میں جہاں مارکیٹ کر یش ہوئی وہیں بجلی ، گیس بحران سمیت ڈالر کی قدر میں بھی بے پنا ہ تاریخی اضافہ ہوا ۔جس سے ملکی و غیر ملکی سر مایہ کار وں نے سر مایہ کاری سے ہاتھ کھینچ لیا تاہم ضرورت اس امر کی ہے کہ حکو مت انڈسٹری کو ریلیف دینے کے لئے اقدامات کرے اور تمام تر دیگر گوں حالات کے باوجو د حکو مت نے چین ، تر کی اور قازقستان کے ساتھ بعض اقتصادی و ترقیاتی معائدے کر نے میں کامیاب رہے۔چینی اقتصادی راہداری نے تو پاکستانی معیشت میں آکسیجن کا کام کیا ۔ اقتدار میں آنے والی حکو مت ملکی معاشی پالیسیوں پر نظر ثانی کر تے ہوئے صنعت کاروں اور تاجروں کی مشاورت سے تجاویز پر عملدرآمد کر ے تو نہ صرف پاک چائینہ اقتصادی راہداری منصوبے سے ملکی معیشت ترقی کی پٹری پر رواں ہو سکتی ہے،بلکہ ملک میں خو شحالی کا دور دورا ہو گا، بے روزگاری کی شرح میں کمی آئے گی،مصنوعی مہنگائی کا قلع قمع ہو گا اور شہریوں کو ان کے بنیادی حقوق میسر ہو سکے گے۔ گوادر پورٹ اور پاک چائنا اکنامک کاریڈور نہ صرف پاکستان، بلکہ خطے کی خوشحالی کا اہم منصوبہ ہے جس کی تکمیل خطے میں اور پاکستان کے لئے نئی معاشی زندگی کا باعث ہو گا۔گوادر پورٹ اور پاک چائنا اکنامک کاریڈور خطے کی خوشحالی کا اہم منصوبہ ہے۔ پاک چائینہ اقتصادی راہداری کے لئے شاہراہ ہزارہ موٹر وے کی تعمیراورمین شاہراہ سٹر ک کے علاوہ اس کاریڈور منصوبہ میں ریلوے لائن،تیل اور گیس کی پائپ لائنیں اور فائبر آپٹکس کیبلز بچھائے جانے پر کام بھی تیزی سے جاری ہے،یہ منصوبہ خطے میں گیم چینجر کی حیثیت رکھے گا جس سے کاشغر گوادر پراجیکٹ سے دنیا کے تین ارب لوگوں کو فائدہ ہو گا۔کوریڈور کا روٹ تبدیل کرنے سے بلوچستان کے لوگوں کو تحفظات ہیں،حکومت کو انہیں اعتماد میں لینا چاہئے۔یہ کوریڈور بلوچستان کے بڑے اضلاع میں گزر رہاہے،ان علاقوں کی حالت پسماندہ ہے،اس منصوبے سے وہا ں انڈسٹری لگے گی، لہٰذا گوجرانوالہ شیخوپورہ موٹر وے بنایا جائے،اس منصوبے کے تحت توانائی، انفراسٹرکچر،زرعی ترقی ،روزگار کے مواقع،تعلیم کا فروغ،صحت عامہ اور عوامی روابطہ کے اہم ترین منصوبوں میں ترقی ممکن ہو گی۔واضح رہے کہ گوجرانوالہ شیخوپورہ موٹر وے منصوبے کی تکمیل کے بعد گوجرانوالہ، شیخوپورہ ،سرگودھا اور دیگر شہروں کی کاروباری منڈیوں میں باہمی رابطہ بہتر ہو گااورعلاقے میں چاول سمیت دیگر انڈسٹری کو خام مال کی دستیابی میں بھی آسانی ہو گی، جبکہ گوجرانوالہ کا باقی شہریوں کے ساتھ رابطہ تیز ہونے کی وجہ سے سبزیوں اور پھل بھی سستے ہو گے۔ پاکستان رپورٹ کے مطابق یہ منصوبہ نہ صرف پاکستان میں تجارت ،سیاحت اور سماجی و اقتصادی سر گرمیوں میں تیزی لائے گا، بلکہ یہ خطے کی تاریخ کی سمت طے کرنے میں بھی مددگار ثابت ہو گا۔اگر ملک سے بجلی کا بحران ختم ہو جاتا ہے تو ملکی صنعتیں اپنی پیداواری استعداد کو بڑھاتے ہوئے برآمدات میں کئی گنا اضافہ کر دیں گی، جس سے پاکستان کا ایشین ٹائیگر بننے کا خواب پورا ہو سکے گا۔ ملک میں توانائی بحران کے خاتمے کے لئے شمسی توانائی کے ذریعے بجلی کی پیداوار میں کئی گنا اضافہ کیا جاسکتا ہے۔چینی سرمایہ کار پاکستان میں بجلی گھروں کے قیام کے لئے سرمایہ کاری کرنے کے لئے تیار ہیں، لہٰذا حکومت بیرونی سرمایہ کاروں کے ساتھ مشترکہ منصوبوں کی راہ ہموار کرے۔ موجودہ بجلی بحران کی وجہ سے پا کستا ن کی صنعتیں اپنی کل پیداوار ی صلاحیت کے مقا بلے میں 50فیصدپیداواری صلا حیت پر چل رہی ہیں ۔ حکومت کو انرجی بحران کے خاتمہ کے لئے مزید انرجی منصوبوں کا آغاز کرنا چاہئے تاکہ ملک اس بحران سے نجات حاصل کرکے اپنی معیشت کو مضبوط بنا کر ترقی کی راہ پر گامزن ہو سکے۔امن وامان ،توانائی بحران اور ٹیکسز کی بھر مار سے ملک میں کاروبار کرنا مشکل ہو رہا ہے اور پیداواری لاگت میں بھی اضافہ ہو رہا ہے،موجودی حالات میں مقابلے کی فضاء پیدا کرنا ممکن نہیں کسی بھی صنعت کے لئے سازگار ماحول اور بنیادی سہولیات فراہم کرنا حکومت کی ذمہ داری ہے، لیکن ملک میں کاروباری طبقے کو ایسی کوئی سہولت میسر نہیں،ان حالات میں حکومت کو کاروبار کے فروغ کی کو شش کرنی چاہئے تاکہ ملک میں کاروباری سر گرمیوں کو بڑھایا جا سکے۔ملکی معیشت میں استحکام لانے کے لئے نگران حکومت ملک میں تیار ہونے والی مصنوعات کو تحفظ فراہم کرئے تاکہ ملک میں صنعت کا پہیہ چلتا رہے،بصورت دیگر ملکی صنعت کو نقصان کا سامنا کرنا پڑ سکتا ہے۔ مقامی صنعتوں کی بندش سے جہاں قومی خزانے کو نقصان ہو گا وہاں پر بیروزگاری میں بھی اضافہ ہو گا اور افراط زر کی شرح بھی بڑھے گی،ملک کی صنعتی ترقی زبوں حالی کا شکار ہے۔ملک میں گرمی کی شدت میں اضافے کے ساتھ ہی بجلی کی لوڈ شیڈنگ بڑھا دی گی اور گیس بحران سمیت اس کے ٹیرف میں بھی اضافہ کر دیا گیا ہے، جس کی وجہ سے انڈسٹری اور عام شہریوں کی نظام زندگی مفلوج ہو کر رہ گئی ہے۔ سردیوں میں گیس کی مسلسل بندش سے پیداوار میں نمایاں کمی ہو جاتی ہے اور اگر آنے والی حکومت کا طرہ امتیاز بھی سابق حکومتوں کی طرح رہا تو ملکی انڈسٹری توانائی بحران کے پیش نظرمکمل طور پر تباہ ہو جائے گی، جس سے لاکھوں مزدور اور کارکن بے روزگار ہو جائیں گئے۔ اپٹما کے گروپ لیڈر گوہر اعجاز کا کہنا ہے کہ ٹیکسٹائل کی انڈسٹری سے 1کروڑلوگوں کا روزگار وابستہ ہے ،سابق حکومت نے ٹیکسٹائل انڈسٹری کے لئے ٹیکسٹائل پیکیج کا تو اعلان کیا تاہم اس انڈسٹری کے ساتھ سو تیلی ماہ جیسا سلوک کرتے ہوئے صوبوں کی سطح پر گیس کے نرخ اور گیس سپلائی بھی من پسند طریقوں سے دی گئی جس سے خصوصا پنجاب کی ٹیکسٹائل انڈسٹری پر کافی منفی اثرات مرتب ہوئے۔ اپٹما کی جانب سے ٹیکسٹائل انڈسٹری کے تحفظات دور کرنے کے لئے وفاقی حکومت اور وزارت خزانہ میں کئی بار مذاکرات بھی ہوئے تاہم حکومتی نمائندوں نے صرف طفل تسلیاں دیتے ہوئے ٹیکسٹائل انڈسٹری کو درپیش مسائل حل نہ کئے۔ٹیکسٹائل انڈسٹری میں بوم لانے کے لئے سٹیٹ بنک آف پاکستان کی طرف سے لانگ ٹرم فنانس پراڈکٹس سکیم کے تحت 5فیصد Incentiveدیا جائے۔تمام ٹیکسٹائل کی صنعت بشمول سپننگ اور ویونگ کو ایکسپورٹ ری فنانس کی سہولت مہیا کی جائے۔سیلز ٹیکس،کسٹم ریبیٹ اور ٹیکسٹائل پالیسی کے ریفنڈ کلیم فی الفور ادا کئے جائیں۔ زراعت کے شعبہ میں خاص طور پر کاٹن کے کاشتکاروں کیلئے انتہائی اہمیت کی حامل ہے،ملکی برآمدات میں 55فیصد حصہ ہے۔یہ انڈسٹری مقابلتاً بڑھتی ہوئی لاگت کیوجہ سے پہلے ہی بے وارہ ہے،دنیا میں برآمدات پر ٹیکسز کو زیرو ریٹ کیا جاتا ہے جبکہ برآمدات پرمنحصر اس انڈسٹری پر بجلی کے سر چارجز اور گیس پر GIDCاور مختلف قسم کے ٹیکسز کا مزید بوجھ ڈال دیا گیا ہے جس کو واپس لے کر انڈسٹری کو ریلیف دینا چائیے۔ٹیکسٹائل انڈسٹری کو بلا تعطل بجلی کی فراہمی یقینی بنائی جائے، بجلی بحران کی وجہ سے ٹیکسٹائل انڈسٹری کی پروڈکٹ کی لاگت میں 6سے 10فیصد کا فرق آتا ہے اور اسی بنا پر پاکستان کے سر مایہ کار انٹرنیشنل مارکیٹ میں مقابلہ کی دوڑ سے باہر ہو جاتے ہیں۔ مقامی تجارت کے تحفظ کیلئے دھاگے،کپڑے اور گارمنٹس کی درآمد پر 25فیصد ڈیوٹی عائد کی جائے۔دھاگے،کپڑے اور گارمنٹس کی برآمد پر 5فیصد DLTLادا کیا جائے تاکہ برآمدات پر لوکل ٹیکسز زیرو ریٹ ہوں۔6ماہ میں 21ارب روپے مالیت کے پانی کا کوٹری بیراج سے اخراج کر دیا گیا ،پانی کی قلت سے صرف زرعی شعبہ ہی نہیں،بلکہ مینو فیکچرنگ سیکٹر بھی بری طرح متاثر ہو رہا ہے ۔ اقتصادی امور کے ماہرتیمور علی ملک کا کہنا ہے کہ ملک میں جنگی بنیادوں پر ڈیم بنانے کے علاوہ کوئی اور راستہ نہیں تاکہ مستقبل میں ممکنہ طور پر قحط اور بھوک و افلاس سے بچا جاسکے۔انہوں نے کہا کہ ایک جانب تو ہر سال باقاعدہ منصوبہ بندی نہ ہونے کے باعث ملک میں سیلابی ریلے قابو سے باہر ہوجاتے ہیں اور اس پانی کو ذخیرہ نہیں کیا جاتا دوسری جانب افسوناک صورتحال یہ ہے بلوچستان میں سندھ پر اس کے حصے کا 15لاکھ ایکٹر فٹ پانی چوری کرنے کا الزام عائد کیا،جس کے باعث بلوچستان کے کسانوں کو بہت برے حالات کا سامنا کرنا پڑا۔انہوں نے کہا کہ زرعی ملک ہونے کی حیثیت سے ہم وسیع پیمانے پر پانی کے ضیاع کے متحمل نہیں ہو سکتے جبکہ پانی کے ذخائر پہلے ہی تیزی سے کم ہو رہے ہیں،پانی کی قلت سے نہ صرف زرعی شعبہ ہی نہیں، بلکہ مینو فیکچرنگ سیکٹر بھی بری طرح متاثر ہو رہا ہے، کیونکہ پانی بجلی کے حصول کا ایک بہت اہم ذریعہ ہے۔تیمور علی ملک نے انتباہ کیا ہے کہ بھارت جس طرح ہمارے حصے کا پانی چوری کر کے قبضہ جمائے ہوئے ہے یہ اس کی پاکستان کو بنجر بنانے کی سازش ہے۔ ان کا کہنا تھا کہ آنے والے دنوں میں بھارت کے ساتھ پانی کے ایشو پر جنگ ہوتی دکھائی دے رہی ہے،جس کے سد باب کے لئے حکمرانوں کو اقوام متحدہ کا دروازہ کھٹکھٹانا چائیے ،کیو نکہ پاکستانی معیشت کا دار ومدار زرعی شعبے پر ہے جو پانی کے بغیر بقاء کی جنگ نہیں لڑ سکتا۔انہوں نے کہا کہ یہ بڑی خوش آئند بات ہے کہ سیاستدانوں ، عوام اور عدلیہ کو کالا باغ ڈیم کی اہمیت کا ادراک ہوا ہے مگر ضروری ہے کہ اس کی تعمیر کے لئے عملی اقدامات بھی کئے جائیں۔انہوں نے کہا کہ تاجر برادری ہماری معیشت کا اہم جز ہے جس کے بغیر کاروبار کرنا ناممکن ہے اور ہمارے ملک کی معیشت تاجروں کے کردار کے بغیر ترقی ناممکن ہے لہذا تاجروں کے ساتھ باعزت اور قابل عمل تصفیہ کی ضرورت ہے، کیونکہ مضبوط معیشت کی وجہ سے ہی مضبوط سیاست جنم دیتی ہے۔انہوں نے کہا کہ پاک چائیہ کوریڈور منصوبہ سے افواج پاکستان کی تحفظ کی ذمہ داریوں میں مزید اضافہ ہو گیا ہے، جبکہ عالمی سطح پر ہماری آئی ایم ایف کے ساتھ بھی ذمہ دار یاں ہیں جو ہم نے پوری کرنی ہے۔انہوں نے کہا کہ ملکی کاروباری برادری اور سر مایہ کا ر پاکستانی معیشت کی مظبوطی کے لئے اپنا کردار اد اکرنے میں مصروف ہے۔</TEXT>
