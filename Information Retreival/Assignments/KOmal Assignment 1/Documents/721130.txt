<DOCNO>721130</DOCNO>
<HL>لوڈشیڈنگ کے خلاف مظاہرے.... بجلی چوری اور گردشی قرضے</HL>
<AUTHOR>روزنامہ پاکستان</AUTHOR>
<DATELINE> Pakistan 2014-04-15 01:36:24+05</DATELINE>
<TEXT>لوڈشیڈنگ کے خلاف مظاہرے.... بجلی چوری اور گردشی قرضےملک بھرمیں اتوار کی چھٹی کے باوجود بجلی کی غیر اعلانیہ لوڈشیڈنگ میں اضافہ ہوا، خیبرپختونخوا اور پنجاب کے کئی شہروں میں لوڈشیڈنگ کے خلاف احتجاجی مظاہرے کئے گئے، لاہور میں آٹھ گھنٹے کے لئے لوڈشیڈنگ ہوئی، جبکہ چھوٹے شہروں میں دورانیہ 14 سے 16 گھنٹے تک رہا۔ دیہات میں مسلسل دو دو گھنٹے کی لوڈشیڈنگ ہوتی رہی، لاہور، قصور، گوجرانوالہ، شیخوپورہ اور فیصل آباد میں لوگو ں نے لوڈشیڈنگ کے خلاف احتجاج کیا، خیبرپختونخوا کے علاقے شانگلہ بشام میں لوگ احتجاج کرتے ہوئے شاہراہ قراقرم پر نکل آئے اور تین گھنٹے تک ٹریفک بلاک کر دی، مظاہرین نے الزام لگایا کہ وزیر مملکت پانی و بجلی پنجابیوں اور پختونوں کو لڑانے کی کوشش کر رہے ہیں۔ شہر میں شٹرڈاﺅن رہا، نیشنل گرڈ کی بجلی بند کرنے کی دھمکی دی گئی، تاجروں نے عابد شیر علی کو 5 ارب روپے ہرجانے کا نوٹس دینے کا اعلان کیا ہے۔ خیبرپختونخوا حکومت نے صوبے کو بجلی منافع کے بقایا جات کی مد میں 375 ارب روپے فوری طور پر ادا کرنے کا مطالبہ کیا ہے اور دھمکی دی ہے کہ اگر لوڈشیڈنگ نہ روکی گئی تو پورے ملک میں احتجاج شروع کر دیں گے۔ وفاقی وزیر مملکت پانی و بجلی عابد شیر علی نے کہا ہے ملک بھر میں واپڈا کی بجلی چوری کرنے والے بجلی چور جیل کی سلاخوں کے پیچھے ہوں گے اور اب وہی صارف بجلی کی سہولت سے مستفید ہوگا جو بل ادا کرے گا۔ابھی موسم میں زیادہ شدت نہیں آئی، بعض علاقوں میں تو باقاعدہ ٹھنڈ پڑ رہی ہے اس کے باوجود طویل لوڈشیڈنگ کا سلسلہ شروع ہو گیا ہے۔ اس سے اندازہ کیا جا سکتا ہے کہ آنے والے دنوں میں لوڈشیڈنگ کا عالم کیا ہوگا۔ اگرچہ حکومت کے بعض اقدامات کی وجہ سے سسٹم میں بجلی کی پیداوار بڑھی ہے۔ تاہم ابھی تک یہ ضرورت کے مطابق نہیں ہے اور اس کی دوسری بہت سی وجوہ کے علاوہ وسیع پیمانے پر بجلی چوری بھی ہے۔ عابد شیر علی بجلی چوروں کے خلاف گرجتے برستے تو رہتے ہیں لیکن جن علاقوں میں باقاعدہ منصوبہ بندی کے تحت سال ہا سال سے بجلی چوری ہو رہی ہے۔ وہاں یہ سلسلہ اب بھی اسی طرح جاری ہے۔ اگر کہیں بجلی چوری کی وجہ سے بجلی بند کی جاتی ہے تو احتجاج اور مظاہروں کا سلسلہ شروع ہو جاتا ہے۔ عابد شیر علی کے خلاف توخیبر کی صوبائی حکومت کے وزراءتلخ لہجے میں بات کرتے رہتے ہیں، اور اب صوبائی حکومت کی طرف سے ملک گیر احتجاجی مظاہروں کی دھمکی دی گئی ہے۔ گزشتہ روز بجلی کی پیداوار دس ہزار میگا واٹ اور شارٹ فال دو ہزار میگا واٹ بتایا گیا، یہ شارٹ فال بعض انتظامی اقدامات کے ذریعے آسانی سے پورا کیا جا سکتا ہے کئی برس پہلے حکومت نے طے کیا تھا کہ مارکیٹیں 8 بجے رات کے بعد بند کر دی جائیں گی۔ اس فیصلے پر بھی اگر عملدرآمد ہو جاتا تو بجلی کی کافی بچت ہو سکتی تھی، لیکن نہ سابقہ حکومت اپنے اس فیصلے پر عملدرآمد کرا سکی اور نہ ہی موجودہ حکومت نے ایسا کیا، بجلی کی پیداوار کے جو منصوبے شروع کئے گئے ہیں وہ پایہ تکمیل تک پہنچتے پہنچتے ابھی وقت لیں گے۔ اس وقت تک صبر و تحمل سے ہی کام لینا ہوگا۔خیبرپختونخوا کی حکومت اور وفاقی حکومت کے ایک وزیر مملکت کے درمیان الفاظ کی جو جنگ شروع ہو گئی ہے اور ایک دوسرے کے خلاف جو ہتک آمیز الفاظ استعمال کئے جا رہے ہیں، وہ مناسب نہیں ہیں، بہتر یہی ہے کہ دونوں حکومتوں کے نمائندے مل بیٹھیں اور ٹھنڈے دل کے ساتھ معاملات پر غور کریں۔ جہاں بجلی چوری ہو رہی ہے وہاں اگر سینہ زوری کا مظاہرہ بھی ساتھ ہی ہوگا تو اس طرز عمل کی حمایت مشکل ہو گی۔ چوری بہر حال پسندیدہ فعل نہیں ہے یہ جہاں بھی ہوگی چوری ہی کہلائے گی۔ یہ کوئی صوبائی مسئلہ بھی نہیں، چوری جہاں بھی ہو پنجاب میں ہو یا پنجاب سے باہر بہر حال چوری ہے اور اس کا حل نکالنا ضروری ہے۔ اس کا حل دھمکیاں اور جوابی دھمکیاں نہیں ہیں۔ عابد شیر علی کی تلخ نوائی اپنی جگہ، ان کا لہجہ بھی بسا اوقات سخت ہو جاتا ہے لیکن اگر وہ یہ کہتے ہیں کہ جو لوگ بجلی استعمال کرتے ہیں تو انہیں بل بھی دینا ہوگا تو اس میں کیا غلط ہے؟ اس وقت ہو یہ رہا ہے کہ کچھ علاقوں میں بجلی کے بلوں کی ریکوری 100 فیصد یا اس کے لگ بھگ ہے جبکہ بعض علاقوں میں یہ اس کا نصف بھی نہیں اور کئی علاقوں میں تو بل ادا کرنے کا سرے سے ”رواج“ ہی نہیں اب اگر وہاں سے بلوں کی وصولی کے جواب میں ادائیگی کی بجائے احتجاج ہوگا تو اس کی حمایت کون کرے گا؟ ان سارے معاملات پر بیٹھ کر غور کرنا ضروری ہے۔ یہ قرینِ انصاف نہیں کہ بل ادا کرنے والے نہ صرف اپنے بل دیانتداری سے ادا کریں بلکہ ساتھ ہی دوسروں کی بجلی چوری کا ہرجانہ بھی دیں۔ اس وقت عملاً یہی ہو رہا ہے اور لوگوں کے بلوں میں زیادہ ریڈنگ ڈال کر اوور بلنگ کی جاتی ہے اس سے بظاہر تو یہی لگتا ہے کہ بل ادا نہ کرنے والوں کو خالی خولی تڑیاں تو ضرور لگائی جا رہی ہیں ان سے بل وصول کرنے کے لئے کوئی حکمتِ عملی نہیں بنائی جا رہی۔ اگر بجلی کی چوری آج رک جائے تو لوڈشیڈنگ کی صورتِ حال بھی بہتر ہو جائے گی۔جہاں تک بجلی چوری کا تعلق ہے یہ صرف صارفین ہی نہیں کرتے بجلی سپلائی کرنے والی کمپنیوں پر بھی یہ الزام ہے کہ وہ بھی اس کاروبار میں ملوث ہیں۔ وزارت پانی و بجلی کے ایک اعلیٰ افسر نے لاہور ہائی کورٹ میں یہ الزام لگایا تھا۔ اب معلوم نہیں اس کے ازالے کی کوئی صورت بھی نکالی گئی یایہ سلسلہ پہلے کی طرح آج بھی جاری ہے۔ موجودہ حکومت نے اقتدار سنبھالنے کے دو ماہ کے اندر اندر گردشی قرضوں کی مد میں 500 ارب روپے ادا کر کے لوگوں کو حیران کر دیا تھا۔ لیکن چھ سات ماہ بعد ہی اب یہ قرضے دوبارہ 300 ارب کی حد کو چھو رہے ہیں اگر یہ اعداد و شمار درست ہیں تو وہ وقت زیادہ دور نہیں جب دوبارہ یہ مسئلہ گھمبیر ہو جائے گا۔ ادائیگی نہ ہونے پر تیل کمپنیاں پھر شور مچائیں گی،آئی پی پیز پھر بجلی کی پیداوار کم کریں گی، لوڈشیڈنگ میں پھر اضافہ ہوگا، مظاہروں کا سلسلہ بھی پھیلے گا، گرمی کے موسم میں یہ مظاہرے پر تشدد بھی ہوں گے، توڑ پھوڑ بھی ہو گی، حکومت سے یہ سوال ہے کہ اس صورتِ حال سے بچنے کی کوئی تدبیر کی گئی ہے اور کیا بجلی کی کمپنیوں کے موثر آڈٹ کا کوئی بندوبست کیا گیا ہے جس سے پتہ چلے کہ گردشی قرضے یکدم شوٹ کیوںکر جاتے ہیں، اور اس الزام میں کتنی صداقت ہے کہ بجلی کمپنیاں خود بجلی چوری میں ملوث ہیں۔آئی پی پیز کے ساتھ جو ٹیرف مقرر کیا گیا تھا اور جن شرائط پر بجلی خریدی جاتی ہے اس میں تو قارون کا خزانہ بھی خالی ہو جائے گا۔ لیکن ہماری یہ دریا دلی ہے کہ ہم اصلاحِ احوال کی بجائے بظاہر اس پیر تسمہ پا سے اپنی گردن چھڑانے کی کوئی کوشش نہیں کر رہے ہیں۔ اس وقت تو لوڈشیڈنگ کے خلاف مظاہرے ہو رہے ہیں لیکن وہ وقت زیادہ دور نہیں جب بجلی کے زیادہ بلوں کے خلاف بھی مظاہرے شروع ہوں گے، بجلی کے نرخ بڑھنے کے بعد یہ پہلا موسم گرما ہے اس میں لوگوں کو صحیح معنوں میں معلوم ہوگا کہ بجلی کس بھاﺅ بکتی ہے۔ سترہ اٹھارہ روپے یونٹ کے ساتھ ساتھ جب صارفین کو نیلم جہلم سرچارج، فیول ایڈجسٹمنٹ چارجز، الیکٹرسٹی ڈیوٹی اور جنرل سیلز ٹیکس کی مد میں بھی ادائیگیاں کرنی ہوں گی تو ان کے ہوش ٹھکانے آ جائیں گے۔ اس وقت ان کا ردعمل ساری حدود عبور بھی کر سکتا ہے حکومت کے متعلقہ ادارے ابھی سے اس کی کوئی پیش بندی کر سکتے ہیں تو کر لیں</TEXT>
