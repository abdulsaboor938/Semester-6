<DOCNO>2002809</DOCNO>
<HL>ایک روز میں ریکارڈ 15 مجرموں کو پھانسی: سپریم کورٹ فوجی عدالتوں سے سزائے موت پر عملدرآمد روکنے کا حکم واپس لے : وفاقی حکومت</HL>
<AUTHOR>نوائے وقت</AUTHOR>
<DATELINE> Pakistan 2015-04-22 04:29:41+05</DATELINE>
<TEXT>لاہور+ گوجرانوالہ+ فیصل آباد+ سیالکوٹ (سٹاف رپورٹر+ نامہ نگاران+ نمائندہ خصوصی+ ایجنسیاں) پنجاب کے مختلف شہروں میں گزشتہ روز سزائے موت کے 16قیدیوں کو پھانسی دیدی گئی جبکہ بلوچستان میں بھی ایک مجرم کو تختہ دار پر لٹکا دیا گیا۔ سزائے موت پر پابندی اٹھائے جانے کے بعد ایک ہی دن میں دی جانیوالی یہ سب سے زیادہ اور ریکارڈ پھانسیاں ہیں جبکہ 4مجرموں کی پھانسی پر عملدرآمد موخر کر دیا گیا ہے۔ تفصیلات کے مطابق گزشتہ روز راولپنڈی، فیصل آباد اور گوجرانوالہ میں تین، تین، لاہور اور سیالکوٹ میں دو، دو جبکہ گجرات، ساہیوال، ملتان اور مچھ میں ایک، ایک مجرم کو تختہ دار پر لٹکا دیا گیا۔ تفصیلا ت کے مطابق راولپنڈی میں سزائے موت کے تین مجرموں راجہ رئیس، شکیل اور سرفراز کو تختہ دار پر لٹکایا گیا۔ لاہور میں سزائے موت کے دو قیدیوں غلام نبی اور اللہ رکھا کو تختہ دار پر لٹکا دیا گیا۔ سبزہ زار کے غلام نبی نے مزنگ میں ایک شخص کو قتل کیا تھا، قصور کے اللہ رکھا نے مصطفی آباد میں ایک شخص کو قتل کیا تھا۔ ڈسٹرکٹ جیل گجرات میں اظہر محمود کو پھانسی پر چڑھا دیا گیا، مجرم نے 1995 میں اپنے مخالف شان کو قتل کیا تھا، اظہر محمود کے 9 بار ڈیتھ وارنٹ جاری ہوئے، 8 مرتبہ پھانسی روکی گئی۔ ملتان میں سلطان عرف راجا کو تختہ دار پر لٹکا دیا گیا، ملزم نے 2000 میں مقدمے کی پیروی کرنے پر مخالف کو قتل کیا تھا، مچھ میں سزائے موت کے قیدی کو تختہ دار پر لٹکا دیا گیا، مجرم ریاض احمد نے ڈکیتی کے دوران تاج محمد نامی شخص کو 2004 میں قتل کیا تھا۔ فیصل آباد کی دو جیلوں میں سزائے موت کے تین مجرموں کو تختہ دار پر لٹکا دیا گیا۔ علی الصبح ڈسٹرکٹ جیل اور سنٹرل جیل میں سزائے موت کے تین مجرموں کو پھانسی دی گئی۔ نظام الدین اور محمد یٰسین نے 1998ء میں تلخ کلامی پر تین افراد کو موت کے گھاٹ اتارا تھا جبکہ محمد اعظم نے 2004ء میں روٹھی بیوی کو منانے میں ناکامی پر ساس، سسر سمیت 7 افراد کو موت کے گھاٹ اتارا تھا۔ سیالکوٹ میںتھانہ قلعہ کالروالہ کے حدود اور دہشت گردی کے مشہور مقدمہ میں ملوث دو مجرموں کو ڈسٹرکٹ جیل سیالکوٹ میں صبح ساڑھے پانچ بجے پھانسی دے دی گئی۔ دونوں مجرمان لقمان منظور اور سلیم نے ایک لڑکی کے ساتھ اجتماعی زیادتی کی تھی۔ علاوہ ازیں سپریم کورٹ میں نظرثانی کی اپیل ہونے پر ڈسٹرکٹ جیل سیالکوٹ میں آج 22 اپریل کو حدود کے مقدمہ میں ملوث دو مجرموں کی پھانسی ملتوی کر دی گئی۔ ساہیوال سے نامہ نگار کے مطابق سنٹرل جیل ساہیوال میں ایک مجرم کو پھانسی دے دی گئی جب ایک مجرم کی پھانسی موخر کر دی گئی۔ مجرم لیاقت علی نے رشتہ کے تنازعہ پر 1998میں اپنے ماموں بلال کو قتل کر دیا تھا۔ بہاولپور سے نامہ نگار کے مطابق بہاولپور میں ایک مجرم کی پھانسی پر عملدآرمد موخر کر دیا گیا۔ نیو سینٹرل جیل بہاولپور میں سزائے موت کے مجرم شمیر ولد احمد خان کو گزشتہ روز صبح سویرے پھانسی دینی تھی لیکن جیل سپرنٹنڈنٹ کے جاری کردہ لیٹر کے مطابق سپیشل جج انسداد دہشت گردی بہاولپور خالد ارشد نے سزا پر ایک دن کیلئے سزا پر عملدرآمد موخر کر دیا۔ گوجرانوالہ میں سینٹرل جیل میں پھا نسی کے منتظر تین قیدیوں کو تختہ دار پر لٹکا دیا گیا، مجرموں محمد لطیف ، محمد ظفر اور عنایت اللہ کو علی الصبح پھانسی دیدی گئی۔ مجرمان محمد لطیف اور محمد ظفر نے نواحی گائوں دو برجی بھاگامیںگلی میں کھڑے ہو نے کے تنا زعہ پر 1995ء کو فائرنگ کر کے چار افراد رفیقن بی بی ، عبدالوہاب ، ریاست علی اور محمد یعقوب کو قتل کردیا تھا۔ ایوان صدر سے رحم کی اپیلیں خارج ہو نے پر دونوں مجرموں کو علی الصبح تختہ دار پر لٹکا دیا گیاجبکہ دوسرے مقدمہ میں تھانہ سوہدرہ کے علا قہ لویری والا میں رشتہ کے تنازعہ پر عنایت اللہ نے 2002ء کوفائرنگ کر کے خاتون ریحانہ بی بی سمیت 6 افراد بشیر احمد ،سیف اللہ سیونی ، مرزا خان سفیان وغیرہ کو قتل کر دیا تھا۔ علاوہ ازیں پنجاب کی جیلوں میں آج مجموعی طور پر 8سزائے موت کے قیدیوں کو پھانسی کی سزائیں دی جائیں گی۔ جیلوں کی انتظامیہ کی جانب سے پھانسیوں کے انتظامات مکمل کر لئے گئے ہیں۔ معلوم ہوا ہے کہ آج سنٹرل جیل لاہور میں 2،سنٹرل جیل ساہیوال میں 3،ڈسٹرکٹ جیل سیالکوٹ میں 2اور سنٹرل جیل بہاولپور میں 1سزائے موت کے قیدی کو پھانسی کی سزا دی جائیگی۔ اسلام آباد (نمائندہ نوائے وقت+ نوائے وقت نیوز + ایجنسیاں) وفاقی حکومت نے فوجی عدالت سے سزائے موت پانے والے 6 مجرموں کی پھانسی پر عملدرآمد روکنے کی مخالفت کرتے ہوئے سپریم کورٹ میں جواب جمع کروا دیا ہے۔ جواب میں کہا گیا ہے کہ سپریم کورٹ کے اختیار سماعت سے متعلق ابھی فیصلہ نہیں ہوا۔ سزا یافتہ افراد اور ان کی تنظیموں نے ریاست پاکستان کے خلاف اعلان جنگ کر رکھا ہے۔ اختیار سماعت طے کئے بغیر سپریم کورٹ کی طرف سے حکم امتناعی جاری نہیں کیا جا سکتا، عدالت سزائے موت کے فیصلوں کیخلاف حکم امتناعی واپس لے۔ وفاقی حکومت نے موقف اختیار کیا ہے فوجی عدالتوں سے سزائے موت پانے والے دہشتگرد اپیل کا حق محفوظ رکھتے ہیں وہ رحم کی اپیل بھی کر سکتے ہیں۔ پھانسی کی سزا کے خلاف اپیل اور رحم کیلئے درخواست کا عمل 6 ماہ میں مکمل ہو گا جس کے بعد ان سزائوں پر عملدرآمد ہو گا۔ عدالت میں21 ویں آئینی ترمیم کا معاملہ زیر التوا ہے یہ بھی طے ہونا باقی ہے کہ آیا عدالت کو پارلیمنٹ کے معاملات میں مداخلت کا اختیار ہے یا نہیں لہٰذا اس سے پہلے سزائوں پر عملدرآمد روکنے کا جواز نہیں بنتا، فوجی عدالتیں وقت کی ضرورت ہیں، سزائے موت پانے والے دہشتگردوں کا سپریم کورٹ بار سے کوئی تعلق نہیں۔ وفاقی حکومت کا کہنا ہے کہ سپریم کورٹ بار متاثرہ فریق ہے نہ ہی اس کا کوئی حق متاثر ہوا ہے اس لیے عدالت اپنا حکم واپس لیتے ہوئے سپریم کورٹ بار کی درخواست خارج کرے۔ یاد رہے کہ سپریم کورٹ نے 16اپریل کو سپریم کورٹ بار کے سیکرٹری کی جانب سے دائر درخواست پر فوجی عدالتوں کی طرف سے سنائی گئی سزائے موت اور آئندہ سنائی جانے والی سزائوں پر عملدرآمد 21 ویں آئینی ترمیم کیخلاف مقدمات کا فیصلہ آنے تک روک دیا تھا اور اٹارنی جنرل سلمان اسلم بٹ کو نوٹس جاری کرتے ہوئے جواب طلب کیا تھا ۔سپریم کورٹ میں اٹھارویں اور اکیسویں آئینی ترامیم کے خلاف 35سے زائد درخواستوں کی سماعت آج(بدھ کو) ہو گی۔ چیف جسٹس ناصر الملک کی سربراہی میں فل کورٹ ان درخواستوں کی سماعت کرے گا۔ عدالت عظمی نے ان درخواستوں کی سماعت کے لئے تمام فریقین کو نوٹس جاری کر رکھے ہیں۔ بی بی سی کے مطابق وفاق کے جواب میں کہا گیا ہے کہ ملک سے شدت پسندی کے خاتمے کے لیے ضروری ہے کہ جو افراد دہشت گردی میں ملوث ہیں اْنہیں قرار واقعی سزا دی جائے۔ انہی وجوہات کو سامنے رکھتے ہوئے 21ویں آئینی ترمیم کے ذریعے فوجی عدالتوں کو دہشت گردی کے مقدمات سننے کا مینڈیٹ دیا گیا تاکہ ان مقدمات کے جلد از جلد فیصلے کئے جا سکیں۔</TEXT>
