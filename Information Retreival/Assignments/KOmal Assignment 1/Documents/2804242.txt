<DOCNO>2804242</DOCNO>
<HL>معیشت کو مضبوط بنیادوں پراستوار کرنے میں محنت کش کا کردار کلیدی ہے‘شہبازشریف</HL>
<AUTHOR>اردو پوائنٹ</AUTHOR>
<DATELINE> Pakistan 2015-04-30 20:04:52+05</DATELINE>
<TEXT>مزدور کی خوشحالی، احترام اور اسے بااختیار بنائے بغیر ترقی کے اہداف حاصل نہیں کئے جا سکتے اسلام نے مزدور کو اﷲ کا دوست قرار دے کر اس کی عظمت کا اعتراف کیا ہے‘محنت کشوں کے عالمی دن کے موقع پر پیغام لاہور ( اُردو پوائنٹ اخبار تازہ ترین۔ 30اپریل۔2015ء) وزیراعلیٰ محمد شہبازشریف نے کہاہے کہ معیشت کو مضبوط بنیادوں پر استوار کرنے میں محنت کشوں کا کلیدی کردار ہے،مزدور کی خوشحالی ، احترام اور اسے بااختیار بنائے بغیر ترقی کے اہداف حاصل نہیں کئے جا سکتے،آج دنیا بھر میں شگاگو کے شہداء کی عظیم قربانیوں کو خراج تحسین پیش کرنے کیلئے محنت کشوں کا عالمی دن منایا جا رہاہے اور ہمیں آج کے دن مزدوروں کی فلاح اور ان کے جائز حقوق کے تحفظ کے لئے ان کا بھرپور ساتھ دینے کے عہد کی تجدید کرناہے۔ وزیراعلیٰ محمد شہبازشریف نے محنت کشوں کے عالمی دن کے موقع پر اپنے پیغام میں کہا کہ شگاگو کے محنت کشوں کی لازوال جدوجہد اور بے مثال قربانیوں کے باعث مزدوروں کو وہ حقوق ملے جن سے انہیں صدیوں سے محروم رکھا جا رہاتھا۔ () انہوں نے کہا کہ دین اسلام میں محنت کش کو اﷲ کا دوست قرار دے کر اس کی عظمت کا اعتراف کیا گیاہے۔انہوں نے کہاکہ پنجاب حکومت محنت کشوں کی فلاح و بہبود کے لئے ٹھوس اقدامات کر رہی ہے۔ پنجاب حکومت نے محنت کشوں کو اپنی چھت کی فراہمی کے لئے جدید سہولتوں سے آراستہ لیبر کالونیاں ،علاج معالجہ کی سہولتوں کے لئے سوشل سکیورٹی ہسپتال و ڈسپنسریاں او رمحنت کشوں کے بچوں کے لئے معیاری تعلیمی ادارے قائم کئے ہیں۔انہوں نے کہاکہ پنجاب حکومت کے مزدور دوست اقدامات سے محنت کش بھرپور طریقے سے استفادہ کر رہے ہیں اور مزدوروں کیلئے فلاحی اقدامات کا سلسلہ آئندہ بھی جاری رہے گا۔</TEXT>
