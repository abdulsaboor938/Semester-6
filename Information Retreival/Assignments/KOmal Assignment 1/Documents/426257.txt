<DOCNO>426257</DOCNO>
<HL>اغوا کے شبہ میں وارڈنز نے ایدھی ایمبولینس کے ڈرائیور کو تشدد کا نشانہ بناڈالا</HL>
<AUTHOR>روزنامہ پاکستان</AUTHOR>
<DATELINE> Pakistan 2016-08-01 01:51:07+05</DATELINE>
<TEXT>لاہور( وقائع نگار) پرانی انارکلی کے علاقہ میں اغوا کار کے شبہ میں ٹریفک وارڈنز نے ایدھی ایمبولینس کے ڈرائیور کو تشدد کا نشانہ بناڈالا، بعد ازاں ایمبولینس کو تھانے لے گئے جہاں تفتیش کے بعد ڈرائیور کو جانے دے گیا۔تفصیلات کے مطابق مال روڈ جی پی او چوک پر وارڈنز نے ایدھی ایمبولینس کے ڈرائیور عظیم کو روکا،ایمبولینس میں کمسن بچے تھے جس پر وارڈنز کو شبہ گزرا کہ ڈرائیور بچوں کو اغواکرکے لے جارہا ہے ،پوچھ گچھ کئے بغیر وارڈنز نے ڈرائیور کو تشدد کانشانہ بنا ڈالا اور اسے تھانے لے گئے۔ ڈرائیور نے پولیس کو بتایا کہ یہ بچے پولیس نے بازیاب کروائے ہیں اور ان کو وہ ایدھی ہوم لیکر جارہا ہے جس کے بعد پولیس نے ڈرائیور کو جانے کی اجازت دی۔ایدھی ترجمان صبغت اللہ کے مطابق ڈرائیور کو تشدد کا نشانہ بنایا جانا افسوسناک ہے،مگر ہم وارڈنز کے خلاف کوئی کارروائی نہیں کروانا چاہتے۔</TEXT>
