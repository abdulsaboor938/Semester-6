دوسری انٹرنیشنل پیسز چیمپئن شپ کا آغاز 8 اکتوبر سے ہوگا، آئی ایس پی آر
راولپنڈی: دوسری انٹرنیشنل پیسز چیمپئن شپ کا آغاز 8 اکتوبر سے لاہور میں ہوگا جس میں مختلف کھیلوں کا انعقاد کیا جائے گا۔ پاک فوج کے شعبہ تعلقات عامہ آئی ایس پی آر کے مطابق دوسری انٹرنیشنل پیسز چیمپئن شپ کا آغاز 8 اکتوبر سے 15 اکتوبر تک لاہور میں ہوگا، جن میں 19 ممالک کی آرمی ٹیمیں شرکت کریں گی۔ کھلاڑی مختلف ایونٹس میں اپنی صلاحیتوں کا مظاہرہ کرکے ایک دوسرے پر برتری ثابت کرنے کی کوشش کریں گے، ان ایونٹس میں پش اپس، سٹ اپس، چن اپس اور کومبیٹ افیسینسی ٹیسٹ شامل ہیں۔ آئی ایس پی آر کے مطابق پیسز منظم تربیت کا وہ طریقہ ہے جو انسان کی جسمانی اور ذہنی صلاحیتوں کو بڑھانے میں مددگار ثابت ہوتی ہے۔  ایونٹ میں شرکت کے لیے یو اے ای، مالدیپ، کویت، چائنا آرمی کی ٹیمیں پاکستان پہنچ چکی ہیں جبکہ دیگر ممالک کی ٹیمیں 7 اکتوبر کو پاکستان پہنچیں گی۔ واضح رہے کہ پہلی پیسز چیمپئن شپ 2016 میں منعقد ہوئی تھی جس میں پاکستان آرمی کی ٹیم نے پہلی پوزیشن حاصل کی تھی جبکہ پیپلز لبریشن آرمی چائنا نے دوسری، سری لنکا نے تیسری اور نیپال نے چوتھی پوزیشن اپنے نام کی تھی۔ comments
