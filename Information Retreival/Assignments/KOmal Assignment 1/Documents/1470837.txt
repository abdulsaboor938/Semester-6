<DOCNO>1470837</DOCNO>
<HL>پنجاب حکومت کی عوامی مقامات‘ تعلیمی اداروں اور مسافر گاڑیوں میں سگریٹ نوشی پابند ی پر سختی سے عملدرآمد کرانے کی ہدایت</HL>
<AUTHOR>نوائے وقت</AUTHOR>
<DATELINE> Pakistan 2018-10-03 07:05:36+05</DATELINE>
<TEXT>لاہور (سپیشل رپورٹر+ خبر نگار) حکومت پنجاب نے سگریٹ نوشی پر پابندی پر سختی سے عملدرآمد کرانے کیلئے تمام محکموں کے سربراہان، کمشنرز، ڈپٹی کمشنرز اور ڈی پی اوز کو ہدایات جاری کر دی ہیں۔ محکمہ سروسز اینڈ جنرل ایڈمنسٹریشن نے انسداد تمباکو نوشی آرڈیننس 2002ء پر عملدرآمد یقینی بنانے کیلئے اقدامات کے حوالے سے سرکلر جاری کر دیا۔ تمام متعلقہ افسران کو ہدایت کی گئی ہے کہ عوامی مقامات، تعلیمی اداروں اور مسافر گاڑیوں میں سگریٹ نوشی پر پابندی پرسختی سے عملدرآمدکرایا جائے۔ ڈاکٹر مجتبیٰ پراچہ نے کہا ہے کہ انسداد تمباکو نوشی مہم کے تحت تمام اضلاع کو ہدایات جاری کر دی گئی ہیں کہ وہ عوامی مقامات اور قومی استعمال کی جگہوں پر ’’تمباکو نوشی منع ہے‘‘ کے سائن بورڈ آویزاں کریں۔ انہوں نے کہا کہ تمام تعلیمی اداروں کے گرد 50 میٹر کے ایریا میں سگریٹ کی فروخت کی سخت ممانعت ہے۔</TEXT>
