<DOCNO>1881488</DOCNO>
<HL>سیالکوٹ، گجرات، ٹوبہ میں طلبہ سمیت 3 اغوا: لاہور، کراچی میں مبینہ ملزموں پر تشدد</HL>
<AUTHOR>نوائے وقت</AUTHOR>
<DATELINE> Pakistan 2016-08-20 02:31:44+05</DATELINE>
<TEXT>لاہور+ کراچی (سٹاف رپورٹر+ نامہ نگاران+ نوائے وقت رپورٹ+ ایجنسیاں) لاہور سے لاپتہ ہونے والا بچہ اسلام آباد سے بازیاب ہو گیا جبکہ لاہور اور کراچی میں مبینہ اغوا کاروں کو لوگوں نے تشدد کا نشانہ بنا ڈالا۔ سیالکوٹ، گجرات اور ٹوبہ میں 2 طلبہ سمیت 3 کو اغوا کر لیا گیا۔ علاوہ ازیں لاہور کے تھانہ کاہنہ اور تھانہ نولکھا کے علاقوں سے اغوا ہونے والے2افراد کا سراغ نہیں مل سکا۔ اغواء ہونیوالوں میں 9سالہ بچہ بھی شامل ہے۔ کاہنہ وارڈ نمبر 9 کے محمد جمیل کا 9سالہ بیٹامحمد سعید عرف رانا اپنے گھر سے سودا سلف لینے دکان پرگیا مگر واپس نہ آیا علاوہ ازیں پولیس کے مطابق عمیر نامی بچے کو گذشتہ صبح لاہور کے علاقے قلعہ لکشمن سنگھ سے اغوا کیا گیا تھا بازیاب بچے عمیر کی عمر 9 سال ہے۔ بچے کے ملنے کی اطلاع والدین کو کر دی گئی جبکہ نشتر کالونی سے لاپتہ ہونے والی بچیاں مل گئیں۔ ملنے والی شاہدرہ کی رہائشی لڑکیاں ماں کے حوالے کر دی گئیں۔ بہاول پور گشت کرتے محکمہ جنگلات کے عملہ کی بچوں کے اغوا کرنے کے شبہ میں گائوں کے لوگوں نے ٹھکائی لگا دی۔ پولیس نے 28 افراد پر مقدمہ درج کر کے 14 ملزمان کو گرفتار کر لیا۔ محکمہ جنگلات لال سہانرا کے بلاک آفیسر سعید کاہلوں اپنے عملہ کے ہمراہ گزشتہ شب گشت پر تھے کہ دوران گشت چک نمبر30 بی سی کے قریب ان کی گاڑی پھنس گئی اسی دوران گائوں کے چند افراد نے ان کو دیکھا اور اس شبہ میں کہ یہ بچوں کو اغواء کرنے والا گروہ ہے، ان پر تشدد کیا۔ ادھر بہاولنگر میں بچے کی گمشدگی کی غلط اطلاع دینے پر عدالتی اہلکار کیخلاف مقدمہ درج کر لیا گیا ہے۔ سیالکوٹ سے نامہ نگار کے مطابق نواں پنڈ آرائیاں میں ظہور احمد کی بیٹی دسویں جماعت کی طالبہ 17 سالہ حفظہ بی بی پڑھنے کیلئے سکول گئی جہاں اسے نامعلوم ملزموں نے اغوا کر لیا۔ اغوا کے خلاف ورثاء نے تھانہ صدر سیالکوٹ کے قریب روڈ بلاک کردیا اور احتجاجی مظاہرہ کیا۔ ٹوٹہ ٹیک سنگھ سے نامہ نگار کے مطابق دسویں جماعت کا طالب علم اسامہ افتخار سکول سے چھٹی کے بعد گھر نہ پہنچ سکا۔ گجرات سے نامہ نگار کے مطابق محلہ قصبہ کے رہائشی حساس ادارے کے ملازم امتیاز الحسن کھوکھر کے 14 سالہ بیٹے محمد سعد کھوکھر کو گذشتہ روز نامعلوم افراد نے اغوا کر لیا۔ ادھر کراچی میں بچوں کے اغوا کی وارداتوں کی افواہیں حقیقت کا روپ دھارنے لگیں، گلشن ِ اقبال سے ایک اغوا کار گرفتار کرلیا گیا۔ گزشتہ دو روز میں تین اغوا کار گرفتار کر لئے گئے۔ گلشن اقبال سے ایک مبینہ ملزم کو گرفتار کیا گیا ہے جو کہ ریلوے لائن سے سونیا نامی تین سالہ بچی کو اغوا کرنے کی کوشش کر رہا تھا۔ علاوہ ازیں اغوا کار ہونے کے شبہ میں لوگوں پر تشدد کے واقعات بڑھ گئے ہیں جبکہ مار پیٹ کے بعد معلوم ہوتا ہے کہ وہ اغوا کار نہیں ہیں۔ جٹ لائن میں لوگوں نے سریش کمار نامی سرکاری ملازم کی مبینہ اغوا کار سمجھ کر پٹائی کر دی۔ ادھر حیدر آباد میں اہل محلہ نے بچے کے اغواء کی کوشش ناکام بنا ڈالی، اغواء کار خاتون فرار ہو گئی۔ تھانہ نیو پنڈ کی حد درزی محلہ کے قریب ایک نامعلوم اغواء کار خاتون نے چار سالہ بچے ریحان ولد شکیل احمد کو اغواء کرنے کی کوشش کی بچے کی آواز سن کر بچے کا والد شکیل احمد اور اہل محلہ موقع پر پہنچ گئے اور انہوں نے نامعلوم برقعہ پوش خاتون کو پکڑ لیا اور تشدد کا نشانہ بنانے کی کوشش کی جسے علاقہ معززین نے بچا لیا۔ اغواء کار خاتون موقع دیکھ کر فرار ہونے میں کامیاب ہو گئی۔ علاوہ ازیں کوٹ لکھپت کے علاقہ میں 2 مبینہ اغوا کار شہریوں کے ہتھے چڑھ گئے شہریوں نے تشدد کا نشانہ بنانے کے بعد دونوں مبینہ اغوا کاروں کو پولیس کے حوالے کر دیا۔ شہریوں نے 2 بچوں 7 سالہ احمد اور 8 سالہ آفتاب کو اغوا کرنے کی کوشش کرنے والے 2 مبینہ اغوا کاروں کو دھر لیا اور خوب دھنائی کی۔ علاوہ ازیں لاپتہ ہونے والا حمزہ خود ہی گھر و اپس آگیا۔ الفیصل ٹاؤن اے بلاک کا رہائشی 14 سالہ حمزہ تین روز قبل گھر سے غائب تھا گذشتہ روز گھر و اپس آگیا۔</TEXT>
