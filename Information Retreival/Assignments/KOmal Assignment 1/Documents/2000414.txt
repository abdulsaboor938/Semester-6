<DOCNO>2000414</DOCNO>
<HL>محنت کشوں کا عالمی دن اور پاکستان</HL>
<AUTHOR>نوائے وقت</AUTHOR>
<DATELINE> Pakistan 2015-05-01 07:36:22+05</DATELINE>
<TEXT>1886ء یکم مئی کو امریکہ کے صنعتی شہر شکاگو کے مزدوروں نے حکومت کے سامنے اپنے مطالبات رکھے۔ جن سے جبری مشقت لی جاتی تھی اور ان کے اوقات کار بھی طے نہیں تھے۔ مزدوروں کا یہ مطالبہ تھا کہ وہ 24گھنٹوں میں آٹھ گھنٹے کام کریں گے اور آٹھ گھنٹے گھر کے کاموں کو دیں گے اور باقی آٹھ گھنٹے آرام کرینگے۔ مزدور اپنے مطالبات منوانے کے لیے ہاتھوں میں سفید جھنڈے (جو امن کا نشان ہے) لے کر پرامن جلوس نکالنے کے لیے آئے۔ سرمایہ داروں کی حامی پولیس نے پرامن جلوس پر گولیاں چلا دیں اور بے گناہ مزدور مارے گئے اور زخمی ہوئے۔ مزدور رہنمائوں کو گرفتار کر لیا گیا ان پر جھوٹے مقدمے بنائے اور پھانسیوں کی سزا سنائی گئی ۔ پاکستان میں ہر سال یکم مئی کو مزدور تنظیمیں جلوس نکالتی ہیں۔ سیمینار منعقد کیے جاتے ہیں، پرنٹ میڈیا یوم مئی پر خصوصی ایڈیشن شائع کرتا ہے اور الیکٹرانک میڈیا میں بھی یوم مئی کی بھرپور کوریج دی جاتی ہے۔ جس میں محنت کشوں کی عظمت اور ان کے حقوق کا ذکر کیا جاتا ہے۔بہتر حالات کا ر انسانی حقوق کے زمرے میں آتے ہیں پاکستان کے آئین کا آرٹیکل 37-Cبھی یہ کہتا ہے کہ ریاست قوانین کے ذریعے اچھے حالات کار اور محنت کشوں کے حقوق کا تحفظ کرے۔ ہر طرح کے استحصال کو ختم کرے اور بنیادی حقوق کا تحفظ کرے۔ انسانی حقوق کے تحفظ کے لیے پاکستان نے اقوام متحدہ کے ڈیکلریشن پر 1948ء میں دستخط کیے تھے۔ جس میں کام کے حق کو تسلیم کرتے ہوئے ہر شخص کو یہ آزادی ہے کہ وہ اپنی پسند کے مطابق بہتر حالات کار میں کام کرے۔اگر ہم چاہتے ہیں کہ پاکستان میں پرامن صنعتی ماحول قائم ہو اور صنعت ترقی کرے تو ہمیں محنت کشوں کے جائز مطالبات تسلیم کرنا ہوں گے۔ کیونکہ ایک صحت مند مطمئن مزدور ہی خوشحال اور ترقی یافتہ معاشرے کی ضمانت ہے۔ جس معاشرے میں محنت کش کو اس کا حق نہیں ملتا تو اس معاشرے میں بے سکونی ہوتی ہے۔ وہ مزدور جو صنعت کار کو طاقت ور بناتا ہے اس کی صنعت کو ترقی دیتا ہے۔ جب مزدور کو اس کا حق نہیں ملے گا تو معاشرے میں بگاڑ پیدا ہوگا، بے چینی جنم لے گی جو بے شمار مسائل پیدا کرے گی۔ مزدوروں کو یونین سازی کی آزادی دی جائے۔ تمام صنعتی اداروں میں لیبر قوانین کا نفاذ کیا جائے۔ عارضی ملازمین کو مستقل کیا جائے۔ ٹھیکیداری نظام کا خاتمہ ہو۔لیبر پالیسی کا ازسرنو جائزہ لیا جائے اور ایک نئی مزدور دوست لیبر پالیسی تشکیل دی جائے۔ محنت کشوں کو سوشل سکیورٹی کی سہولیات فراہم کی جائیں اور ریٹائرمنٹ کے بعد قانون کے مطابق پنشن دی جائے۔ بھٹہ کے مزدوروں پر لیبر قوانین کا نفاذ ہو اور بچوں سے جبری مشقت کروانے پر پابندی لگائے جائے۔ خواتین ورکرز کو بلا تفریق جنس مرد ورکرز کے برابر مراعات دی جائے۔ پارلیمنٹ میں مزدوروں کی مخصوص نشستیں رکھی جائے تاکہ پارلیمنٹ میں براہ راست نمائندگی ہو سکے۔ مزدوروں کی لیبر کورٹس میں محکمہ محنت مزدوروں کو صنعت قانونی امداد کا بندوبست کرے تاکہ ان کو انصاف میسر آ سکے۔ تمام مزدور دشمن قوانین ختم کیے جائیں۔ ’’مزدوروں کی تنخواہوں میں مہنگائی کے تناسب سے اضافہ کیا جائے۔‘‘ ستم یہ ہے ورکر ویلفیئر بورڈ کے اربوں روپے کے فنڈز حکومت کے پاس جمع ہے اور یہ فنڈ محنت کشوں کی فلاح و بہبود کے لیے ہی اکٹھا کیا گیا ہے اور یہ مزدوروں کا ہی فنڈ ہے۔ اس فنڈ سے نئی لیبر کالونیاں بننی چاہیے، نئے سوشل سکیورٹی ہسپتال بنانے چاہیے اور مزدوروں کی میڈیکل سہولتوں کو بہتر کیا جائے۔ ورکر ویلفیئر کے نئے تعلیمی ادارے بننے چاہیے کیونکہ موجودہ ورکر ویلفیئر سکول/کالج مزدوروں کے بچوں کے لیے ناکافی ہیں۔ کام کے دوران وفات پانے والے اور زخمی ہونے والے مزدوروں کے فنڈ میں اضافہ کیا جائے۔ مزدوروں کے بچوں کی شادی کے موقع پر دیئے جانے والے فنڈ کو دوگنا کیا جائے۔ ورکر ویلفیئر فنڈ کو مزدوروں کے فلاح و بہبود کے لیے استعمال نہ کرنا بہت بڑی ناانصافی ہے۔ حکومت اس کو کسی اور مقصد کے لیے استعمال نہ کرے۔ صرف مزدوروں کی خوشحالی اور فلاح و بہبود پر خرچ کرے۔</TEXT>
